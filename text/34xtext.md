Tredje söndagen i Påsktiden




”Den gode herden”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du är den gode herden, Du känner Dina får, gör Dig igenkänd och trodd av alla. Herre, förbarma Dig
Förs        Herre, förbarma Dig
Präst        Kristus, Du är den gode herden, Du gav Ditt liv för fåren, ge världen för soning och frid med Dig. Kristus, förbarma Dig
Förs        Kristus, förbarma Dig
Präst        Herre, Du är den gode herden, Du leder Dina får på rätta vägar, led alla hela vägen in i Din himmel. Herre, förbarma Dig
Förs        Herre, förbarma Dig




Kollektbön
Barmhärtige Gud, Du som genom Din Sons förnedring har upprättat den fallna världen,
låt Honom vara vår herde,
så att vi, räddade från den eviga döden, får leva i den ständiga glädjen i Ditt rike.
Genom Din Son Jesus Kristus, vår Herre (som lever och verkar med Dig och den Helige Ande i en gudom från evighet till evighet)




Psaltarversikel, verserna. Antifon föregår, ingår mellan verserna och avslutar.
Herren är min herde, * ingenting skall fattas mig.
Han låter mig vila på gröna ängar, * Han för mig till vatten där jag finner ro.        




Inledningen i förbönen
Himmelske Fader, Du som gett oss Din Son Jesus Kristus som vår Herde, Frälsare och Vårdare, i Hans namn kommer vi till Dig och ber.




Slutbön i Ordets gudstjänst
Lovad vare Du, allsmäktige Gud, för herden Jesus – låt oss alltid få vara får i Hans hjord och lär oss att ha kärlekens omsorg om de människor vi möter och delar livet med. Genom Honom, Jesus Kristus, Din Son, vår levande Herre.




Bön efter kommunionen
Herre, vår herde, Du som här har dukat Ditt bord och låtit Din bägare flöda över av det liv Du gav för oss, bevara oss alltid i Din hjord och led oss (genom mörkret) till Din eviga boning.
Du som med Fadern och den Helige Ande lever och verkar i evighet.
________________
Årgång 1




Gammaltestamentlig text: Hesekiel 34:11-16
Så säger Herren Gud: Jag skall själv ta hand om mina får och vårda dem. Som herden vårdar sig om sin hjord när han har sina får omkring sig, de skingrade, så skall jag vårda mina får och rädda dem från de platser dit de skingrades den dag då moln och töcken rådde. Jag skall hämta dem hos de främmande folken, samla in dem från främmande länder och föra dem till deras eget land. På Israels berg, i dess dalar och bebodda trakter skall jag valla dem. På ett gott bete skall jag driva dem i vall. Deras ängar skall vara på Israels höga berg. Där skall de få komma till ro på härliga ängar. Saftigt bete skall de finna på Israels berg. Jag skall själv valla mina får och låta dem komma till ro, säger Herren Gud. Jag skall leta efter de vilsegångna och hämta hem de bortsprungna, jag skall förbinda de skadade, hjälpa de sjuka och se till de starka och välmående. Jag skall valla dem på det rätta sättet. 




Epistel: Första Petrusbrevet 2:22-25
Kristus begick inte någon synd, och svek fanns inte i Hans mun. Han svarade inte med skymford när Han skymfades. Han svarade inte med hotelser när Han fick lida. Han överlät sin sak åt Honom som dömer rättvist. Våra synder bar Han i sin egen kropp upp på träpålen, för att vi skulle dö bort från synden och leva för rättfärdigheten. Genom Hans sår har ni blivit botade. Ni var som vilsegångna får, men nu har ni vänt tillbaka till era själars herde och vårdare.




Evangelium: Joh 10:1-10 
Jesus sade: ”Sannerligen, jag säger er: den som inte går in i fårfållan genom grinden utan klättrar in på ett annat ställe, han är en tjuv och en rövare. Men den som går in genom grinden är fårens herde. För honom öppnar grindvakten, och fåren hör hans röst, och han ropar på sina får med deras namn och för ut dem. När han har släppt ut sina får går han före dem, och fåren följer honom därför att de känner igen hans röst. Men en främling följer de inte, utan springer ifrån honom, därför att de inte känner igen främmande röster.” Denna bild använde Jesus när Han talade till dem, men de förstod inte vad Han menade. 
Sedan sade Jesus: ”Sannerligen, jag säger er: jag är grinden in till fåren. Alla som har kommit före mig är tjuvar och rövare, men fåren har inte lyssnat till dem. Jag är grinden. Den som går in genom mig skall bli räddad. Han skall gå in och han skall gå ut, och han skall finna bete. Tjuven kommer bara för att stjäla, slakta och döda. Jag har kommit för att de skall ha liv, och liv i överflöd.” 








Årgång 2




Gammaltestamentlig text: Hesekiel 34:23-31 
Jag skall ge dem en enda herde, min tjänare David, och han skall valla dem. Han skall valla dem, han skall vara deras herde. Jag, Herren, skall vara deras Gud, och min tjänare David skall vara deras furste. Jag, Herren, har talat. 
Jag skall sluta ett fredsförbund med dem. Jag skall utrota vilddjuren i landet, så att folket kan leva tryggt i öknen och sova i skogarna. Jag skall låta dem bo kring mitt berg. I rätt tid skall jag ge dem regn, ett välsignat regn skall det vara. Markens träd skall bära frukt och jorden skall ge gröda. Folket skall leva tryggt i sitt land. Jag skall bryta sönder deras ok och befria dem ur deras slaveri. Då skall de inse att jag är Herren. Aldrig mer skall de bli ett byte för andra folk, och inga vilddjur i landet skall äta dem mer. De skall bo tryggt, ingen skall hota dem. De skall få odla fruktbara mark, ingen i landet skall mer behöva dö av svält. Aldrig mer skall de bli hånade av andra folk. Då skall de inse att jag, Herren, deras Gud, är med dem och att de är mitt folk Israel, säger Herren Gud. Ni är mina får, ni är får i min hjord. Jag är er Gud, säger Herren Gud.




Epistel: Hebreerbrevet 13:20-21 
Må fridens Gud, som i kraft av ett evigt förbunds blod har fört fårens store herde, vår herre Jesus, upp från de döda, styrka er i allt gott, så att ni kan göra Hans vilja. Må Han låta det som behagar Honom förverkligas i oss genom Jesus Kristus. Hans är härligheten i evigheters evighet, amen. 




Evangelium: Johannes 10:11-16
Jesus sade: ”Jag är den gode herden. Den gode herden ger sitt liv för fåren. Den som är lejd och inte är herde och inte äger fåren, han överger fåren och flyr när han ser vargen komma, och vargen river dem och skingrar hjorden. Han är ju lejd och bryr sig inte om fåren. Jag är den gode herden, och jag känner mina får, och de känner mig, liksom Fadern känner mig och jag känner Fadern. Och jag ger mitt liv för fåren. Jag har också andra får, som inte hör till den här fållan. Också dem måste jag leda, och de skall lyssna till min röst, och det skall bli en hjord och en herde.” 








Årgång 3
Gammaltestamentlig text: Jeremia 23:3-8
Så säger Herren, Israels Gud: ”Jag skall själv samla dem som finns kvar av mina får från alla de länder dit jag fördrivit dem och föra dem tillbaka till deras betesmarker. Där skall de bli fruktsamma och föröka sig. Och jag skall ge dem nya herdar, som skall valla dem så att de inte längre behöver vara ängsliga eller rädda, och ingen av dem skall komma bort”, säger Herren. 
”Det skall komma en tid”, säger Herren, ”då jag skall låta ett rättfärdigt skott växa ur Davids stam. Han skall vara konung och härska med vishet och skapa rätt och rättfärdighet i landet. Under Hans tid skall Juda vara skyddat och Israel leva i trygghet. Detta är det namn Han skall bära: Herren vår rättfärdighet. Därför skall det komma en tid”, säger Herren, ”då man inte längre säger 'Så sant Herren lever, Han som förde israeliterna ut ur Egypten' utan 'Så sant Herren lever, Han som förde Israels ättlingar ut ur Nordlandet och hämtade hem dem från alla andra länder dit Han fördrivit dem, för att låta dem bo i deras eget land.'”




Epistel: Första Petrusbrevet 5:1-4
Till era äldste riktar jag nu denna maning, jag som själv är en av de äldste och kan vittna om Kristi lidanden, jag som också skall få dela den härlighet som kommer att uppenbaras: Var herdar för den hjord som Gud har anförtrott er och vaka över den, inte av tvång utan självmant, så som Gud vill, inte av vinningslystnad utan av hängivenhet. Uppträd inte som herrar över dem som kommit på er lott, utan var föredömen för hjorden. Då skall ni, när den högste herden träder fram, krönas med ärekransen som aldrig vissnar. 




Evangelium: Johannes 10:22-30
Nu inföll tempelinvigningsfesten i Jerusalem. Det var vinter, och Jesus gick omkring i Salomos pelarhall i templet. Då omringade judarna Honom och sade: ”Hur länge skall Du hålla oss i ovisshet? Om Du är Messias, så säg det öppet.” Jesus svarade: ”Jag har sagt er det, men ni tror det inte. Gärningarna som jag gör i min Faders namn vittnar om mig. Men ni tror inte, därför att ni inte hör till mina får. Mina får lyssnar till min röst, och jag känner dem, och de följer mig. Jag ger dem evigt liv, och de skall aldrig någonsin gå under, och ingen skall rycka dem ur min hand. Vad min Fader har gett mig är större än allt annat, och ingen kan rycka det ur min Faders hand. Jag och Fadern är ett.”








Psaltarpsalm: 
Herren är min herde, ingenting skall fattas mig. 
Han för mig i vall på gröna ängar, Han låter mig vila vid lugna vatten. 
Han ger mig ny kraft och leder mig på rätta vägar, sitt namn till ära. 
Inte ens i den mörkaste dal fruktar jag något ont,
ty Du är med mig, Din käpp och Din stav gör mig trygg. 
Du dukar ett bord för mig i mina fienders åsyn,    
Du smörjer mitt huvud med olja och fyller min bägare till brädden.
Din godhet och nåd skall följa mig varje dag i mitt liv,
och Herrens hus skall vara mitt hem så länge jag lever.
Fjärde söndagen efter Heliga Trefaldighet




”Att inte döma”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du har gett oss livet och dess goda, upplys oss med Din sanning. Herre, förbarma Dig
Förs        Herre, förbarma Dig
Präst        Kristus, Du bar vår skuld upp på korset, ge oss Din frälsning. Kristus, förbarma Dig
Förs        Kristus, förbarma Dig
Präst        Herre, Du ska en gång komma åter för att döma levande och döda, frisäg oss i domen. Herre, förbarma Dig
Förs        Herre, förbarma Dig




Kollektbön
Herre vår Gud, Du som dömer och upprättar människor,
låt oss leva i Din kärlek, 
så att vi förlåter våra medmänniskor så som Du förlåter oss.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Försångare        Jorden är Herrens med allt vad den rymmer, * världen och alla som bor i den.
Försångare        Det är Han som har lagt dess grund i havet * och fäst den över de strömmande vattnen.        




Inledningen i förbönen
Himmelske Fader, Du som sände Din Son Jesus Kristus till världen, inte för att döma världen utan för att världen skulle räddas genom Honom,
i Hans namn kommer vi till Dig och ber: 




Slutbön i Ordets gudstjänst
Himmelske Fader, Du som är både rättvis och barmhärtig, ge oss Kristi sinne, så att vi inte fördömer vår nästa utan överlämnar oss och alla människor i Dina händer.
Genom Jesus Kristus, Din Son, vår Frälsare.




Bön efter kommunionen
Herre vår Gud, låt Din oförtjänta barmhärtighet, som Du här har låtit oss smaka, driva oss till barmhärtighet mot varandra. Frikänn oss i domen och låt oss för evigt leva för Dig. Genom Din Son Jesus Kristus, vår Frälsare.




________________
Årgång 1




Gammaltestamentlig text: Andra Samuelsboken 12:1-7
Herren sände Natan till David, och han gick till honom och sade: "Två män bodde i samma stad, den ene rik och den andre fattig. Den rike ägde får och kor i överflöd, den fattige ägde ingenting utom ett enda litet lamm, som han hade köpt och fött upp. Det fick växa upp hos honom och hans barn. Det åt av hans bröd och drack ur hans bägare och låg i hans famn. Det var som en dotter för honom. En dag fick den rike en gäst, men han ville inte ta något av sina egna djur för att laga till det åt sin gäst utan tog den fattiges lamm och anrättade det." 
David blev ursinnig och sade till Natan: "Så sant Herren lever: den mannen har förtjänat döden. Och lammet skall han ersätta sju gånger om, för att han handlade som han gjorde och var så obarmhärtig." "Du är den mannen", sade Natan. 




Epistel: Romarbrevet 2:1-4
Det finns inget försvar för dig som dömer, vem du än är. Ty med din dom över andra dömer du dig själv, eftersom du handlar likadant som den du dömer. Vi vet att Guds dom över dem som lever så är väl grundad. Men du som dömer dem som lever så och ändå själv gör samma sak, inbillar du dig att just du skall undgå Guds dom? Bryr du dig inte om Guds oändliga godhet, fördragsamhet och tålamod? Förstår du inte att hans godhet vill föra dig till omvändelse? 




Evangelium: Matteus 7:1-5
Jesus sade: "Döm inte, så blir ni inte dömda. Ty med den dom som ni dömer med skall ni dömas, och med det mått som ni mäter med skall det mätas upp åt er. Varför ser du flisan i din broders öga när du inte märker bjälken i ditt eget? Och hur kan du säga till din broder: Låt mig ta bort flisan ur ditt öga - du som har en bjälke i ditt öga? Hycklare, ta först bort bjälken ur ditt öga, så kan du se klart och ta bort flisan ur din broders."




Årgång 2




Gammaltestamentlig text: Sakarja 7:8-10 
Åter kom Herrens ord till Sakarja: Så har Herren Sebaot sagt: ”Fäll rättfärdiga domar och visa varandra kärlek och barmhärtighet! Förtryck inte änkan och den faderlöse, invandraren och den fattige. Tänk inte ut onda planer mot varandra.”




Epistel: Romarbrevet 14:11-14
Det är skrivet: Så sant jag lever, säger Herren, för mig skall alla knän böjas, och alla tungor skall prisa Gud. 
Alltså skall var och en av oss avlägga räkenskap inför Gud. 
Låt oss därför inte längre döma varandra. I stället skall ni se till att ni inte kommer någon broder att snava eller falla. I min tro på Herren Jesus vet jag fullt och fast att ingenting är orent i sig självt, men den som betraktar det som orent, för honom är det orent.




Evangelium: Johannes 8:1-11 
Jesus gick till Olivberget. Tidigt på morgonen var Han tillbaka i templet. Allt folket samlades kring Honom, och Han satte sig ner och undervisade. De skriftlärda och fariseerna kom då dit med en kvinna som hade ertappats med äktenskapsbrott. De ställde henne framför Honom och sade: ”Mästare, den här kvinnan togs på bar gärning när hon begick äktenskapsbrott. I lagen föreskriver Mose att sådana kvinnor skall stenas. Vad säger Du?” Detta sade de för att sätta Honom på prov och få något att anklaga Honom för. Men Jesus böjde sig ner och ritade på marken med fingret. När de envisades med sin fråga såg Han upp och sade: ”Den av er som är fri från synd skall kasta första stenen på henne.” Och Han böjde sig ner igen och ritade på marken. När de hörde Hans svar gick de därifrån en efter en, de äldste först, och Han blev ensam kvar med kvinnan framför sig. Jesus såg upp och sade till henne: ”Kvinna, vart tog de vägen? Var det ingen som dömde dig?” Hon svarade: ”Nej, herre.” Jesus sade: ”Inte heller jag dömer dig. Gå nu, och synda inte mer.” 




Årgång 3




Gammaltestamentlig text: Hesekiel 18:30-32
Jag skall döma er, israeliter, var och en efter hans gärningar, säger Herren Gud. Vänd om! Vänd er bort från era brott, så att de inte får er på fall. Sluta upp med alla era brott mot mig. Skapa er ett nytt hjärta och en ny ande. Inte vill ni väl dö, israeliter? Jag önskar ingens död, säger Herren Gud. Vänd om, så får ni leva.




Epistel: Galaterbrevet 6:1-7
Om någon skulle ertappas med en överträdelse skall ni som är andliga människor visa honom till rätta, men gör det med ödmjukhet, och se till att du inte själv blir frestad. Bär varandras bördor, så uppfyller ni Kristi lag. Den som menar sig vara något, fast han ingenting är, bedrar sig själv. Var och en skall pröva sina handlingar och söka skäl till stolthet enbart hos sig själv och inte hos andra. Var och en måste bära sin egen börda. Men den som blir vägledd i ordet skall ha samma del som sin vägledare i allt som är gott. Låt inte bedra er, Gud lurar man inte: vad man sår får man också skörda. 




Evangelium: Lukas 6:36-42
Jesus sade: "Var barmhärtiga, så som er fader är barmhärtig. Döm inte, så skall ni inte bli dömda. Förklara ingen skyldig, så skall ni inte dömas skyldiga. Frikänn, så skall ni bli frikända. Ge, så skall ni få. Ett gott mått, packat, skakat och rågat skall ni få i er mantel. Med det mått som ni mäter med skall det mätas upp åt er." Han gav dem också en liknelse: "Kan väl en blind leda en blind? Ramlar inte båda i gropen? Lärjungen är inte förmer än sin lärare, men när han är fullärd blir han som sin lärare. Varför ser du flisan i din broders öga när du inte märker bjälken i ditt eget? Hur kan du säga till din broder: Låt mig ta bort flisan ur ditt öga, när du inte ser bjälken i ditt eget? Hycklare, ta först bort bjälken ur ditt öga, så kan du se klart och ta bort flisan ur din broders." 




Psaltarpsalm: Psaltaren 62:2-9
Bara hos Gud finner jag ro, från Honom kommer min räddning. 
Han är klippan som räddar mig, min borg där jag står trygg. 
Hur länge skall ni ansätta mig, samfällt storma an som mot en lutande vägg, en fallfärdig mur? 
De har enats om att störta ner mig. De älskar svek, med munnen välsignar de, men i sitt hjärta förbannar de. 
Bara hos Gud finner jag ro, från Honom kommer mitt hopp. 
Han är klippan som räddar mig, min borg där jag står trygg. 
Från Gud kommer min hjälp och min ära, Gud är min tillflykt, min starka klippa. 
Sätt alltid din lit till Honom, du folk, öppna ditt hjärta inför Honom. Gud är vår tillflykt.
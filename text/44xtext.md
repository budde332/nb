Andra söndagen efter Heliga Trefaldighet




”Kallelsen till Guds rike”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du kom till världen för att rädda och ge liv, öppna våra hjärtan och vårt liv för Din närvaro. Herre, förbarma Dig
Förs        Herre, förbarma Dig
Präst        Kristus, Du kallar oss att dela vårt liv med Dig, ge oss frimodighet att bekänna Ditt namn. Kristus, förbarma Dig
Förs        Kristus, förbarma Dig
Präst        Herre, Du ska en gång komma åter i makt och härlighet, för oss till Ditt rike. Herre, förbarma Dig
Förs        Herre, förbarma Dig




Kollektbön
Herre, vår Gud, Du som kallar oss till Ditt rike,
ge oss kärlek till Din vilja,
så att vi med våra liv alltid tjänar Dig.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Försångare        Vi sätter vårt hopp till Herren, * Han är vår hjälp och vår sköld.
Försångare        I Honom har våra hjärtan sin glädje, * vi förtröstar på Hans heliga namn.        




Inledningen i förbönen
Himmelske Fader, Du som kallar oss att vara Ditt folk på jorden, i Din Sons, vår Frälsares och Herres namn, kommer vi till Dig och ber: 




Slutbön i Ordets gudstjänst
Barmhärtige Fader, Du som kallar oss till Ditt rike, gör oss lyhörda mot Dig, och ge oss frimodighet att göra det Du vill. Genom Din Son, Jesus Kristus, vår Herre.




Bön efter kommunionen
Lovad vare Du, Herre vår Gud, att vi redan nu fått fira Ditt rikes fest, utan all egen förtjänst och värdighet, gör oss uppmärksamma på Din ständigt förnyade kallelse till oss, och låt oss en gång få del av Lammets bröllopsmåltid i himmelen.
Genom Honom, Jesus Kristus, vår Herre.




________________
Årgång 1




Gammaltestamentlig text: Sakarja 3:1-7 
Herren lät mig se Josua, översteprästen, där han stod inför Herrens ängel. På hans högra sida stod Anklagaren, beredd att anklaga honom. Herrens ängel sade till Anklagaren: ”Herren skall tillrättavisa dig, Anklagare, ja, Han som har utvalt Jerusalem skall tillrättavisa dig. Är inte denne man en brand ryckt ur elden?” Josua bar smutsiga kläder där han stod framför ängeln, och ängeln befallde sina tjänare: ”Ta av honom de smutsiga kläderna!” Och han sade till Josua: ”Jag befriar dig från din skuld, och du skall kläs i högtidsdräkt.” Sedan befallde han: ”Sätt på honom en ren turban!” Och de satte på honom en ren turban och klädde honom, medan Herrens ängel stod bredvid. Och detta är vad Herrens ängel försäkrade Josua: ”Så säger Herren Sebaot: ’Om du vandrar mina vägar och håller mina bud skall du råda över mitt hus och vaka över mina tempelgårdar. Jag skall ge dig tillträde till den krets som tjänar mig här.’”
 
Epistel: Uppenbarelseboken 19:5-9 
Det kom en röst från tronen som sade: ”Prisa vår Gud, alla Hans tjänare, ni som fruktar Honom, höga och låga.”
Och jag hörde liksom rösten från en stor skara och liksom rösten av stora vatten och rösten av stark åska: ”Halleluja! Herren, vår Gud, allhärskaren, är nu konung. Låt oss vara glada och jubla och ge Honom vår hyllning. Ty tiden har kommit för Lammets bröllop, och Hans brud har gjort sig redo. Hon har fått rätt att klä sig i skinande vitt linnetyg. Ty linnetyget är de heligas rättfärdiga gärningar.” 
Och ängeln sade till mig: ”Skriv: Saliga de som är bjudna till Lammets bröllopsmåltid.” 




Evangelium: Luk 14:15-24 
En av gästerna vid måltiden sade till Jesus: ”Salig den som får vara med om måltiden i Guds rike.” Jesus svarade: ”En man skulle ha en fest och bjöd många gäster. När festen skulle börja skickade han sin tjänare att säga till de inbjudna: ’Välkomna, allt är färdigt’. Men alla hade de någon ursäkt att komma med. En lät hälsa: ’Jag har köpt en åker och är tvungen att gå och se på den, förlåt att jag inte kan komma.’ En annan sade: ’Jag har köpt fem par oxar och måste ut och se vad de går för, förlåt att jag inte kan komma.’ En tredje sade: ’Jag har just gift mig, så jag kan inte komma.’ När tjänaren kom tillbaka och berättade detta greps hans herre av vrede och sade: ’Gå genast ut på gator och gränder i staden och hämta hit alla fattiga och krymplingar och blinda och lytta.’ Och tjänaren sade: ’Herre, jag har gjort som du befallde, men ännu finns det plats.’ Då sade mannen till sin tjänare: ’Gå ut på vägarna och stigarna och se till att folk kommer hit, så att mitt hus blir fullt. Jag säger er att ingen av alla dem som först blev bjudna skall få vara med på min fest-’”




Årgång 2




Gammaltestamentlig text: Deuteronium (Femte Mosebok)  7:6-9 
Mose sade till Israels folk: ”Ty du är ett folk som är helgat åt Herren, din Gud. Dig har Herren, din Gud, utvalt att vara Hans dyrbara egendom framför alla andra folk på jorden. 
Det var inte för att ni är ett större folk än andra som Herren fäste sig vid er och utvalde er – ni är ju det minsta folket av alla. Men Herren älskade er och ville hålla sin ed till era fäder, och därför förde Han er med stark hand ut ur slavlägret och befriade dig ur faraos, den egyptiske kungens, våld. Du skall veta att det är Herren, din Gud, som är Gud, den trofaste Gud som håller sitt förbund och visar godhet i tusen släktled mot dem som älskar Honom och håller Hans bud.”




Epistel: Rom 8:28-30
Vi vet att Gud på allt sätt hjälper dem som älskar Honom att nå det goda, dem som Han har kallat efter sin plan. Ty dem Han i förväg har utvalt har Han också bestämt till att formas efter Hans Sons bild, så att denne skulle vara den förstfödde bland många bröder. Dem Han i förväg har utsett har Han också kallat, och dem Han har kallat har Han också gjort rättfärdiga, och dem Han har gjort rättfärdiga, dem har Han också skänkt sin härlighet. 




Evangelium: Johannes 1:35-46
Nästa dag stod Johannes där igen med två av sina lärjungar. När Jesus kom gående såg Johannes på Honom och sade: ”Där är Guds lamm.” De båda lärjungarna hörde vad han sade och följde efter Jesus. Jesus vände sig om, och då Han såg att de följde Honom frågade Han vad de ville. De svarade: ”Rabbi (det betyder mästare), var bor Du?” Han sade: ”Följ med och se!” De gick med Honom och såg var Han bodde och stannade hos Honom den dagen. 
        Det var sent på eftermiddagen. Andreas, Simon Petrus bror, var en av de två som hade hört Johannes ord och följt med Jesus. Han träffade först sin bror, Simon, och sade till honom: ”Vi har funnit Messias” (det betyder Kristus). Han tog med honom till Jesus. Jesus såg på Simon och sade: ”Du är Simon, Johannes son. Du skall heta Kefas” (det betyder Petrus). 
        Nästa dag tänkte Jesus bege sig därifrån till Galileen. Då träffade Han Filippos. Han sade till honom: ”Följ mig!” Filippos var från Betsaida, från samma stad som Andreas och Petrus. Filippos träffade Natanael och sade till honom: ”Vi har funnit Honom som det står om i Moses lag och hos profeterna, Jesus, Josefs son, från Nasaret.” Natanael sade: ”Kan det komma något gott från Nasaret?” Filippos svarade: ”Följ med och se!” 




Årgång 3




Gammaltestamentlig text: Domarboken 6:7-16
När israeliterna ropade till Herren och klagade över midjaniterna sände Han en profet till dem som sade: ”Så säger Herren, Israels Gud: Det var jag som förde er ut ur Egypten, förde er ut ur slavlägret. Jag räddade er från egypterna och från alla andra som förtryckte er. Jag drev undan dem för er och gav er deras land. Jag sade till er: Jag är Herren, er Gud, ni får inte dyrka de gudar som dyrkas av amoreerna, i vilkas land ni bor. Men ni lyssnade inte på mig.” Herrens ängel kom till Ofra och satte sig under terebinten som tillhörde aviesriten Joash. Gideon, hans son, höll just på att tröska vete i vinpressen för att midjaniterna inte skulle komma åt det. Herrens ängel visade sig för honom och sade: ”Herren är med dig, tappre krigare!” Gideon svarade: ”Men, herre, om Herren är med oss, varför har då allt detta drabbat oss? Var är alla de under som våra fäder talade om när de berättade hur Herren förde oss ut ur Egypten? Nu har Herren svikit oss och gett oss i midjaniternas våld.” Herren vände sig till Gideon och sade: ”Gå, och bruka den kraft du äger till att rädda Israel ur midjaniternas våld. Det är jag som sänder dig.” Gideon svarade: ”Men, herre, hur skulle jag kunna rädda Israel? Min ätt är den ringaste i Manasse, och själv är jag den yngste i min familj.” Herren sade: ”Jag skall vara med dig. Du kommer att slå midjaniterna som om de vore en enda man.” 




Epistel: Första Korinthierbrevet 1:26-31
Tänk på när ni blev kallade: inte många var visa i världslig mening, inte många var mäktiga, inte många förnäma. Men det som är dåraktigt för världen utvalde Gud för att låta de visa stå där med skam, och det som är svagt i världen utvalde Gud för att låta det starka stå där med skam, och det som världen ser ner på, det som ringaktas, ja, som inte finns till, just det utvalde Gud för att göra slut på det som finns till, så att ingen människa skulle kunna vara stolt inför Gud. Genom Honom finns ni i Kristus Jesus, som har blivit vår vishet från Gud, vår rättfärdighet, vår helighet och vår frihet. Som det står skrivet: Den stolte skall ha sin stolthet i Herren.




Evangelium: Markus 2:13-17
Jesus gick längs sjön igen. Alla människor kom till Honom, och Han undervisade dem. När Han gick där fick Han se Levi, Alfaios son, sitta utanför tullhuset, och Han sade till honom: ”Följ mig!” Och Levi steg upp och följde Honom. 
När Jesus sedan låg till bords i hans hus var det många tullindrivare och syndare som låg till bords tillsammans med Honom och Hans lärjungar, för det var många som följde Honom. När de skriftlärda bland fariseerna fick se att Han åt med syndare och tullindrivare sade de till Hans lärjungar: ”Äter Han med tullindrivare och syndare?” Jesus hörde det och sade: ”Det är inte de friska som behöver läkare, utan de sjuka. Jag har inte kommit för att kalla rättfärdiga, utan syndare.” 




Psaltarpsalm: Psaltaren 65:2-5
Lovsång tillkommer Dig, o Gud, på Sion. Vi infriar våra löften till dig, Du som hör bön. 
Till Dig kommer alla människor för att bekänna sina synder. När vår skuld blir oss för tung förlåter Du oss. 
Lycklig den utvalde som får komma Dig nära och vara på Dina förgårdar.
Vi mättas av det goda i Ditt hus, av det heliga i Ditt tempel.
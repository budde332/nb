Sjuttonde söndagen efter Trefaldighet








”Rik inför Gud”








Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, genom Dig har allt blivit till som är till, hjälp oss att rätt bruka allt skapat. Herre, förbarma Dig
Förs        Herre, förbarma Dig
Präst        Kristus, hos Dig finns räddning undan förgänglighet och synd, ge oss Din frälsning. Kristus, förbarma Dig
Förs        Kristus, förbarma Dig
Präst        Herre, i Dig ska en gång allting sammanfattas, låt Din dag komma snart. Herre, förbarma Dig
Förs        Herre, förbarma Dig








Kollektbön
Herre, vår Gud, Du som ensam är vårt hopp och vår styrka, 
ge oss nåd att göra Din vilja,
så att vi tjänar Dig i tanke, ord och handling.
Genom Din Son Jesus Kristus, vår Herre.








Psaltarversikel, verserna. Antifon föregår, ingår mellan verserna och avslutar.
Försångare        Herre, lär mig Dina vägar * visa mig Dina stadgar
Försångare        Led mig i Din sanning, lär mig, Du som är min Gud, min räddare * ständigt hoppas jag på Dig 








Inledningen i förbönen
Himmelske Fader, Du som vill att vi ska förbli i Dig och hålla oss till Dig, i tillit till Dina löften att Du är hos oss när vi är samlade i Din Sons namn, kommer vi, i det namnet, till Dig och ber








Slutbön i Ordets gudstjänst
Barmhärtige Gud, lär oss att lämna våra bekymmer till Dig och att tjäna Dig i allt.
Genom Jesus Kristus, vår Herre.








Bön efter kommunionen
Lovad vare Du, Herre, vår Gud, som har mättat oss vid detta kärlekens gästabud,
stärk vår vilja att dela med oss av Dina gåvor. Låt oss leva i kärlek till Dig och till våra medmänniskor ända till den dag Du kallar oss till det stora gästabudet i him melen.
Genom Din Son Jesus Kristus, vår Herre
________________
Årgång 1








Gammaltestamentlig text: Exodus (Andra Mosebok) 32:1-4, 30-35  
När folket såg att det dröjde innan Mose kom ner från berget samlades de kring Aron och sade till honom: ”Gör oss en gud som kan gå framför oss! Vi vet inte vart den där Mose har tagit vägen, han som förde oss ut ur Egypten.” Aron svarade dem: ”Ta guldringarna ur öronen på era hustrur, era söner och era döttrar och kom hit med dem!” Då tog alla av sig guldringarna som de hade i öronen och lämnade dem till Aron. Han tog emot guldet av dem och knöt in det i en kappa. Sedan gjorde han en gjuten tjurkalv av guldet. Då ropade de: ”Detta, Israel, är din Gud, som har fört dig ut ur Egypten.” 
Nästa dag sade Mose till folket: ”Ni har begått en svår synd. Nu skall jag gå upp till Herren och försöka vinna försoning för er synd.” Och Mose gick tillbaka till Herren och sade: ”Detta folk har begått en svår synd, de har gjort sig en gud av guld. Om Du ändå ville förlåta deras synd! Utplåna annars mitt namn ur Din bok!” Herren svarade Mose: ”Den som har syndat mot mig skall jag utplåna ur min bok. Gå nu och led folket dit jag har sagt dig! Min ängel skall gå framför dig. Men den dag kommer då jag skall gå till rätta med dem för deras synd.” Så straffade Herren folket för att de hade gjort kalven, den som Aron gjorde.
 
Epistel: Första Johannesbrevet 2:15-17  
Älska inte världen och det som finns i världen. Om någon älskar världen finns inte Faderns kärlek i honom. Ty det som finns i världen, vad kroppen begär, vad ögonen åtrår, vad högfärden skryter med, det kommer inte från Fadern utan från världen. Och världen förgår med sina lockelser, men den som gör Guds vilja består för evigt. 








Evangelium: Matteus 6:19-24  
Jesus sade: ”Samla inte skatter här på jorden, där mal och mask förstör och tjuvar bryter sig in och stjäl. Samla skatter i himlen, där varken mal eller mask förstör och inga tjuvar bryter sig in och stjäl. Ty där din skatt är, där kommer också ditt hjärta att vara. Kroppens lampa är ögat. Om ditt öga är ogrumlat får hela din kropp ljus, men om ditt öga är fördärvat blir det mörkt i hela din kropp. Om nu ljuset inom dig är mörker, hur djupt blir då inte mörkret. Ingen kan tjäna två herrar. Antingen kommer han att hata den ene och älska den andre eller att hålla fast vid den ene och inte bry sig om den andre. Ni kan inte tjäna både Gud och mammon.” 








Årgång 2












Årgång 2




Gammaltestamentlig text: Predikaren 5:9-15  
Den som älskar pengar blir aldrig mätt på pengar, och den som älskar rikedom får aldrig nog. Även detta är tomhet. Ju större förmögenhet, desto fler som tär på den. Vilken glädje ger den ägaren annat än ögats glädje? God är arbetarens sömn, han må äta litet eller mycket, men den rikes överflöd ger honom ingen ro att sova. 
Jag har sett något ont och plågsamt under solen: hopsparad rikedom blir sin ägares olycka. Trots hans tunga arbete går rikedomen förlorad, och får han då en son har han inget att ge honom. Lika naken som han kom till världen går han åter bort: så som han kom, så skall han gå. Ingenting får han ta med sig på färden av allt vad han med möda har förvärvat. Ja, detta är något ont och plågsamt: sådan han kom får han gå härifrån. Vad har han för glädje av sin strävan efter vind?








Epistel: Första Timotheosbrevet 6:7-11  
Tomhänta kom vi till världen och tomhänta skall vi gå ur den. Har vi mat och kläder skall vi vara nöjda. De som vill bli rika låter sig snärjas av frestelsen och faller offer för alla de dåraktiga och skadliga begär som störtar människorna i fördärv och undergång. Kärleken till pengar är roten till allt ont; genom den har många förts bort från tron och vållat sig själva mycket lidande. 
Men du som tillhör Gud, håll dig borta från sådant. 








Evangelium: Lukas 12:13-21 
Någon i hopen sade till Jesus: ”Mästare, säg åt min bror att dela arvet med mig.” Han svarade: ”Vem har satt mig till att döma eller skifta mellan er?” Och Han sade till dem: ”Akta er för allt habegär. En människas liv beror inte av överflöd på ägo delar.” Sedan gav Han dem en liknelse: ”En rik man hade fått god skörd på sina jordar. Han tänkte för sig själv: 'Vad skall jag göra? Jag har inte plats för hela skörden.' Han sade: 'Så här skall jag göra. Jag river mina lador och bygger större så att jag får rum med säden och allt annat jag äger. Sedan kan jag säga till mig själv: Nu min vän är du väl försörjd för många år framåt. Du kan vila ut. Ät, drick och roa dig.' Men Gud sade till honom: 'Din dåre, i natt skall ditt liv tas ifrån dig, och allt du har lagt på hög, vem skall få det?' 
Så går det för den som samlar skatter åt sig själv men inte är rik inför Gud.”








Årgång 3












Årgång 3




Gammaltestamentlig text: Predikaren 12:1-7  
Tänk på din skapare i din ungdom, innan de onda dagarna nalkas, de år som ingen glädje har att ge, då solen och ljuset slocknar och månen och stjärnorna, då regnet följs av nya moln. Det är den dag då husets väktare darrar och de starka männen sviktar, då malerskorna slutat mala – de är för få – då det mörknar för dem som ser ut genom fönstren, då dörrarna mot gatan stängs till, då ljudet från kvarnen dämpas, stämman blir tunn som en fågels och sångrösten mister sin klang, då man bävar för en backe och för fasorna på vägen, då mandelträdet lyser vitt, gräshoppan släpar sig fram och kaprisfrukten mist sin kraft, då människan går till sitt eviga hem och gråtarna väntar på gatan, ja, innan silvertråden slits av och guldskålen brister, kruset krossas vid källan och brunnshjulet går i bitar; då stoftet återvänder till jorden, sitt ursprung, och livsanden återvänder till Gud, som gav den. 








Epistel: Första Johannesbrevet 4:16-21  
Gud är kärlek, och den som förblir i kärleken förblir i Gud och Gud i honom. I detta har kärleken nått sin fullhet hos oss: att vi kan vara frimodiga på domens dag, ty sådan som Kristus är, sådana är vi i denna världen. Rädsla finns inte i kärleken, utan den fullkomliga kärleken fördriver rädslan, ty rädsla hör samman med straff, och den som är rädd har inte nått kärlekens fullhet. Vi älskar därför att Han först älskade oss. Om någon säger: ”Jag älskar Gud” men hatar sin broder, då ljuger han. Ty den som inte älskar sin broder, som han har sett, kan inte älska Gud, som han inte har sett. Och detta är det bud som han har gett oss: att den som älskar Gud också skall älska sin broder.








Evangelium: Lukas 16:19-31  
Jesus sade: ”Det var en rik man som klädde sig i purpur och fint linne och levde i fest och glans var dag. Men en tiggare som hette Lasaros låg vid hans port full av sår och önskade att han fick äta sig mätt på resterna från den rike mannens bord. Hundarna kom till och med och slickade på hans sår. Så dog tiggaren och fördes av änglarna till platsen vid Abrahams sida. Den rike dog också han och begravdes. I dödsriket, där han pinades, lyfte han blicken och fick långt borta se Abraham, och Lasaros vid hans sida. Då ropade han: 'Fader Abraham, förbarma dig över mig och skicka Lasaros att doppa fingerspetsen i vatten och fukta min tunga, jag plågas här i lågorna.' Men Abraham svarade: 'Kom ihåg, mitt barn, att du fick ut ditt goda medan du levde, liksom Lasaros sitt onda. Nu har han funnit tröst här, medan du plågas. Dessutom gapar det en klyfta mellan oss och er, för att de som vill ta sig över från oss till er eller från er till oss inte skall kunna göra det.' Mannen sade: 'Då ber jag dig, fader, att du skickar honom till min fars hus. Jag har fem bröder, och han måste varna dem så att inte de också kommer hit till detta plågornas ställe.' Abraham sade: 'De har Mose och profeterna. De kan lyssna till dem.' Mannen svarade: 'Nej, fader Abraham, men om någon kommer till dem från de döda omvänder de sig.' Men Abraham sade: 'Lyssnar de inte till Mose och profeterna, då låter de inte övertyga sig ens om någon står upp från de döda.'”
 








Psaltarpsalm: Psaltaren 49:6-12 
Varför skulle jag frukta i olyckans tid, då bedragarens ondska omger mig?
De litar till sina ägodelar och skryter med sin rikedom. 
Men ingen kan köpa sig fri och betala lösen till Gud. 
Att köpa sig fri är dyrt, man kan aldrig betala priset för att få leva evigt och inte läggas i graven. 
Man ser att de visa dör, med dåren och narren går de bort och lämnar sin egendom åt andra. 
Graven blir deras hem för evigt, deras boning för alla tider, fast de haft jordagods i sin ägo.
<!--stackedit_data:
eyJoaXN0b3J5IjpbMTk5NDQ4NzM0NF19
-->
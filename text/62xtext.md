Tjugonde söndagen efter Trefaldighet




”Att leva tillsammans”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, genom Dig har Fadern skapat oss, låt oss alltid leva som Guds barn. Herre, förbarma Dig
Förs        Herre, förbarma Dig
Präst        Kristus, Du blev vår broder och delade vårt liv, helga varje dag vi lever. Kristus, förbarma Dig
Förs        Kristus, förbarma Dig
Präst        Herre, Du är hos Fadern och bereder plats för oss, led oss hela vägen hem. Herre, förbarma Dig
Förs        Herre, förbarma Dig




Kollektbön
Barmhärtige Fader, Du som dukar Ditt bord för oss, sänd Din Ande i våra hjärtan, så att vi delar vårt bröd med vår nästa. Genom Din Son Jesus Kristus, vår Herre.
eller (1986 års evangeliebok)
Herre vår Gud, Du som i Jesus Kristus har uppenbarat Din kärlek, gör våra hem till en trygg plats i en otrygg värld, så att de kan vittna om Din kärlek.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Vi sätter vårt hopp till Herren * Han är vår hjälp och sköld
Herre, låt Din nåd vila över oss * ty vi hoppas på Dig




Inledningen i förbönen
Herre Jesus Kristus, Du har lovat att när vi är samlade i Ditt namn är Du mitt ibland oss. Därför kommer vi nu till Dig och ber




Slutbön i Ordets gudstjänst
Herre vår Gud, Du som skapat oss människor att dela vårt liv med varandra, förnya och helga oss genom Din Helige Ande. Låt Din kärlek prägla oss och vårt leverne. Genom Jesus Kristus, vår Herre.




Bön efter kommunionen
Lovad vare Du, Gud, vår Fader, som vid denna måltid uppenbarar Jesu enhet med sin kyrka, låt denna hemlighet styrka oss att leva i utgivande kärlek till var andra. Ge oss, med alla Dina barn, del i det eviga livet. Genom Honom, Jesus Kristus, vår Herre.




________________
Årgång 1




Gammaltestamentlig text: Rut 2:8-12  
Boas sade till Rut: ”Hör på, min dotter! Gå inte bort och plocka ax på någon annan åker, utan stanna kvar och håll dig till kvinnorna här. Du ser var de skördar, följ efter dem! Jag har sagt till karlarna att inte röra dig, och blir du törstig, så gå bara till krukorna och drick av vad de har öst upp.” Då föll hon ner med ansiktet mot marken och sade: ”Hur kan du vara så god mot mig och bry dig om mig, fast jag är en främling?” Boas svarade: ”Jag har hört talas om allt vad du har gjort för din svärmor sedan din make dog, och hur du har lämnat dina föräldrar och ditt hemland och begett dig till ett folk som du inte kände förut. Må Herren löna dig för vad du har gjort, ja, må Herren, Israels Gud, ge dig allt vad du förtjänar, när du nu har kommit för att söka skydd under hans vingar.” 




Epistel: Apostlagärningarna 9:36-43  
I Joppe fanns det bland lärjungarna en kvinna som hette Tabita, på grekiska Dorkas. Hennes liv var fyllt av goda gärningar och frikostighet mot de fattiga. Vid den här tiden blev hon sjuk och dog, och man tvättade henne och bar upp henne på övervåningen. Lydda ligger inte långt från Joppe, och då lärjungarna hörde att Petrus var där skickade de dit två män och bad honom komma över till dem så fort som möjligt. Petrus följde genast med. När han kom fram förde de honom upp på övervåningen, där alla änkorna samlades kring honom och gråtande visade honom de skjortor och mantlar som Dorkas hade gjort medan hon ännu var bland dem. Petrus sade åt alla att gå ut och föll sedan på knä och bad. Så vände han sig mot den döda och sade: ”Tabita, stig upp!” Hon öppnade ögonen, och när hon såg Petrus satte hon sig upp. Han räckte henne handen och hjälpte henne att resa sig. Sedan kallade han in de heliga och änkorna och lät dem se hur hon stod där levande. Händelsen blev känd i hela Joppe, och många kom till tro på Herren. Petrus stannade någon tid i Joppe hos Simon, en garvare.
 
Evangelium: Markus 3:31-35  
Nu kom Jesu mor och Hans bröder. De stannade utanför och skickade bud efter Honom. Det satt mycket folk omkring Honom, och de sade: ”Din mor och Dina bröder är här utanför och söker Dig.” Jesus svarade dem: ”Vem är min mor och mina bröder?” Han såg på dem som satt runt omkring Honom och sade: ”Det här är min mor och mina bröder. Den som gör Guds vilja är min bror och syster och mor.”
 




Årgång 2




Gammaltestamentlig text: Rut 1:6-19  
Noomi bröt upp tillsammans med sina svärdöttrar för att vända hem från Moab. Där hade hon nämligen fått höra att Herren hade tagit sig an sitt folk och gett det bröd. Hon lämnade den plats där hon hade bott, och hennes två svärdöttrar följde henne. Men medan de var på väg mot Juda sade Noomi till sina sonhustrur: ”Vänd nu hem till era mödrar, båda två. Må Herren visa trofasthet mot er, liksom ni har gjort mot våra döda och mot mig. Må Han ge er båda ett liv i trygghet med hem och make.” Sedan kysste hon dem till avsked, men de började gråta högljutt och sade: ”Nej, vi följer med dig tillbaka till ditt folk!” Men Noomi svarade: ”Vänd tillbaka, mina döttrar! Varför skulle ni följa mig? Jag föder aldrig mer söner som kan bli män åt er. Gå tillbaka! Jag är för gammal för att gifta om mig. Om jag trodde att jag ännu kunde hoppas och redan i natt gav mig åt en man och rent av födde söner, skulle ni då vänta på dem tills de var vuxna? Skulle ni för deras skull stänga er inne, utan någon man? Nej, mina döttrar! Min lott är mycket bittrare än er: Herrens hand har slagit mig.” Då började de gråta igen, och Orpa kysste sin svärmor till avsked, men Rut kunde inte skiljas från henne. Noomi sade: ”Du ser att din svägerska vänder tillbaka till sitt folk och till sin gud. Följ med henne tillbaka.” Men Rut svarade: ”Tvinga mig inte att överge dig och vända tillbaka. Dit du går, går också jag, och där du stannar, stannar jag. Ditt folk är mitt folk, och din Gud är min Gud. Där du dör, vill jag dö, och där vill jag bli begraven. Herren må göra mig vad som helst – endast döden skall skilja oss åt.” 
Då Noomi såg att Rut var fast besluten att följa henne talade hon inte mer om saken. Så gick de båda tillsammans ända till Betlehem.




Epistel: Hebreerbrevet 13:2-3  
Kom ihåg att visa gästfrihet, ty det har hänt att de som gjort det har haft änglar till gäster utan att veta om det. Tänk på dem som sitter i fängelse, som om ni var fångar med dem. Tänk på dem som blir misshandlade, som om det gällde er egen kropp. 




Evangelium: Johannes 11:1-7  
En man som hette Lasaros låg sjuk. Han var från Betania, byn där Maria och hennes syster Marta bodde. (Det var Maria som smorde Herren med välluktande bal sam och torkade Hans fötter med sitt hår, och Lasaros som låg sjuk var hennes bror.) 
Systrarna skickade bud till Jesus och lät säga: ”Herre, Din vän är sjuk.” När Jesus hörde det sade Han: ”Den sjukdomen leder inte till döden utan skall visa Guds härlighet, så att Guds son blir förhärligad genom den.” Jesus var mycket fäst vid Marta och hennes syster och Lasaros. När Han nu hörde att Lasaros var sjuk stan nade Han först kvar två dagar där han befann sig, men sedan sade Han till lärjung arna: ”Låt oss gå tillbaka till Judeen.” 








Årgång 3




Text från de gammaltestamentliga apokryferna: Tobit 10:7-13  
När den fjorton dagar långa bröllopsfesten var över som Raguel hade svurit att hålla för sin dotter, gick Tobias in till honom och sade: ”Låt mig ge mig av nu, för jag förstår att far och mor tror att de aldrig skall få se mig mer. Jag ber dig, fader, att du låter mig resa hem till min far. Jag har redan berättat för dig hur det var med honom när jag for.” Raguel svarade: ”Stanna här, min pojke, stanna kvar hos mig, jag skall skicka folk till din far Tobit med underrättelser om dig.” – ”Nej, aldrig”, sade Tobias, ”jag ber dig att du låter mig resa härifrån till min far.” Då lät Raguel det bli så: Tobias fick ta sin hustru Sara och hälften av Raguels egendom, tjänare och tjänsteflickor, kor och får, åsnor och kameler, kläder, pengar och husgeråd. Han önskade dem lycklig resa och gav Tobias sin avskedshälsning: ”Lycka till, min pojke, lycklig resa! Må himlens herre låta allt gå väl för er, för dig och för din hustru Sara. Måtte jag få se era barn innan jag dör.” Och till sin dotter Sara sade han: ”Visa aktning för din svärfar och svärmor, min dotter, ty från denna stund är de dina föräldrar, alldeles som vi som gav dig livet. Gå i frid, min dotter. Måtte jag bara få höra gott om dig så länge jag lever.” Efter denna avskedshälsning lät han dem ge sig av.
Och Edna sade till Tobias: ”Mitt barn, min älskade broder, må Herren föra dig lyckligt hem, och måtte jag leva så länge att jag får se dina och min dotter Saras barn innan jag dör. Inför Herren lämnar jag min dotter i ditt förvar: vålla henne aldrig någon sorg i hela ditt liv. Gå i frid, min pojke! Från denna stund är jag din mor och Sara din syster. Måtte vi alla få njuta av samma lycka så länge vi lever.” Hon kysste dem båda och önskade dem lycka på resan. Så lämnade Tobias Raguels hus frisk och glad, och han prisade himlens och jordens herre, som råder över allt, för att hans resa hade gått lyckligt. Han prisade också Raguel och hans hustru Edna och sade: ”Måtte det lyckas mig att hedra dem så länge de lever.”
 
Epistel: Andra Thimotheosbrevet 1:3-5  
Jag tackar Gud, som jag liksom mina förfäder tjänar med rent uppsåt, och minns dig ständigt i mina böner, dag och natt. Jag minns dina tårar och längtar efter att få se dig igen för att fyllas av glädje. Jag har blivit påmind om den uppriktiga tro som finns hos dig och som fanns redan hos din mormor Lois och din mor Eunike; jag är viss om att den finns också hos dig. 




Evangelium: Matteus 13:53-57  
När Jesus hade avslutat sina liknelser lämnade Han trakten. Han kom till sin hem stad, och där undervisade Han i synagogan så att man häpnade och sade: ”Varifrån kommer den mannens visdom och underverk? Är det inte snickarens son? Heter inte Hans mor Maria och hans bröder Jakob och Josef och Simon och Judas? Och bor inte alla Hans systrar här hos oss? Varifrån har han då allt detta?” Så blev Han en stötesten för dem. Men Jesus sade till dem: ”En profet blir ringaktad bara i sin hemstad och i sitt hem.” 








Psaltarpsalm: Ps 68:5-7  
Sjung till Guds ära, lova Hans namn, hylla Honom som rider på molnen!
Herren är Hans namn, jubla inför Honom, de faderlösas fader, änkornas försvarare,    Gud i sin heliga boning. 
Gud ger de ensamma ett hem och de fångna frihet och lycka, men upprorsmännen får bo i öknen.
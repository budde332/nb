Artonde söndagen efter Trefaldighet




”Att lyssna i tro”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som var trogen mot Din Faders vilja när Du blev människa som vi, ge oss Ditt sinnelag. Herre, förbarma Dig
Förs        Herre, förbarma Dig
Präst        Kristus, Du som var lydig ända till döden på ett kors, ge oss Din frälsning. Kristus, förbarma Dig
Förs        Kristus, förbarma Dig
Präst        Herre, Dig har Fadern upphöjt över allting och gett namnet över alla andra namn, fullborda Ditt verk i oss. Herre, förbarma Dig
Förs        Herre, förbarma Dig




Kollektbön
Barmhärtige Herre, som ger oss kraft att lyda Din vilja,
vägled oss med Din Helige Ande,
så att Din kärlek växer i våra hjärtan.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herre, kom ihåg Din barmhärtighet och nåd * den godhet Du alltid har visat
Alla vad Herren gör är nåd och trofasthet * mot dem som håller Hans förbund och Hans bud




Inledningen i förbönen
Himmelske Fader, Du som talar till oss genom Din Helige Ande och i Ditt Ord, i Din Sons namn kommer vi till Dig och ber




Slutbön i Ordets gudstjänst
Barmhärtige, evige Gud, ge oss en helig vilja att vara Dig trogna och lär oss att alltid förtrösta på Dig. Genom Jesus Kristus, Din Son, vår Frälsare.




Bön efter kommunionen
Lovad vare Du Gud, som här har låtit oss finna och ta emot himmelens skatt,
vi ber Dig: ge oss den kärlek som försakar allt för Ditt rike. 
Låt oss en gång få se alla Dina löften uppfyllda.
Genom Din Son Jesus Kristus, vår Herre.




________________
Årgång 1




Gammaltestamentlig text: Mika 6:6-8
Hur skall jag nalkas Herren och falla ner inför himlens Gud? Skall jag nal kas Honom med brännoffer, med årsgamla kalvar? Vill Herren ha baggar i tusental och ändlösa flöden av olja? Skall jag offra min förstfödde för min synd, mitt eget barn för mina brott? 
Människa, du har fått veta vad det goda är, det enda Herren begär av dig: att du gör det rätta, lever i kärlek och troget håller dig till din Gud.




Epistel: Apostlagärningarna 16:11-15  
Vi, Paulus, Silas och Timoteus, lade ut från Troas och seglade rakt över till Samothrake och nästa dag till Neapolis. Därifrån fortsatte vi till Filippi, en stad som ligger i första makedoniska distriktet och är en romersk koloni. Där stannade vi några dagar. På sabbaten gick vi ut genom stadsporten och ner till en flod, där vi trodde att det skulle finnas ett böneställe. Vi satte oss där och talade till de kvinnor som hade samlats. En av dem hette Lydia. Hon var från Thyatira och handlade med purpurtyger, och hon hörde till de gudfruktiga. När hon nu lyssnade öppnade Her ren hennes hjärta så att hon tog till sig det som Paulus sade. Hon och alla i hennes hus blev döpta, och sedan bad hon oss: ”När ni nu har blivit övertygade om att jag tror på Herren, kom då och bo hos mig.” Och hon gav sig inte. 




Evangelium: Johannes 7:14-18
När halva högtiden redan var förbi gick Jesus upp till templet och började undervisa. Judarna blev förvånade och sade: ”Hur kan Han som inte har studerat vara så lärd?” Jesus svarade: ”Min lära är inte min, utan Hans som har sänt mig. Om någon vill göra Hans vilja skall han förstå om min lära är från Gud eller om jag talar av mig själv. Den som talar av sig själv söker sin egen ära. Men den som söker hans ära som har sänt honom, han talar sanning, och det finns ingen orättfärdighet hos honom.” 








Årgång 2




Gammaltestamentlig text: Deuteronomium (Femte Mosebok) 30:11-16  
Mose sade till hela Israel: ”Denna lag som jag i dag ger dig är inte ofattbar eller ouppnåelig för dig. Den finns inte uppe i himlen, så att du måste fråga: Vem kan fara upp till himlen och hämta den åt oss, så att vi får höra den och kan följa den? Den finns inte bortom havet, så att du måste fråga: Vem kan fara över havet och hämta den åt oss, så att vi får höra den och kan följa den? Nej, dess ord är mycket nära dig, i din mun och i ditt hjärta, och därför kan du följa den. 
Se, jag ställer dig i dag inför liv och lycka eller död och olycka. Om du lyssnar till Herrens, din Guds, bud, som jag i dag ger dig, och om du älskar Herren, din Gud, vandrar Hans vägar och följer Hans bud, stadgar och föreskrifter, då skall du få leva och bli talrik, och Herren, din Gud, skall välsigna dig i det land som du kom mer till och tar i besittning.” 




Epistel: Jakobs brev 2:8-13  
Om ni uppfyller lagens kungsbud, det som enligt skriften lyder: Du skall älska din nästa som dig själv, då gör ni rätt. Men om ni gör skillnad på människor begår ni synd, och lagen stämplar er som överträdare. Den som håller hela lagen men överträder ett enda bud har brutit mot dem alla. Ty Han som har sagt: Du skall inte begå äktenskapsbrott har också sagt: Du skall inte dräpa. Om du inte bryter äktenskap, men dräper, är du en lagöverträdare. Tala och handla så som den som skall dömas efter frihetens lag. Domen blir obarmhärtig över den som inte har varit barmhärtig, men barmhärtigheten triumferar över domen. 




Evangelium: Markus 10:17-27  
När Jesus skulle fortsätta sin vandring sprang en man fram och föll på knä för Honom och frågade: ”Gode mästare, vad skall jag göra för att vinna evigt liv?” Jesus svarade: ”Varför kallar du mig god? Ingen är god utom Gud. Du kan budorden: Du skall inte dräpa, Du skall inte begå äktenskapsbrott, Du skall inte stjäla, Du skall inte vittna falskt, Du skall inte ta ifrån någon det som är hans, Visa aktning för din far och din mor.” – ”Mästare”, sade mannen, ”allt detta har jag hållit sedan jag var ung.” Jesus såg på honom med kärlek och sade: ”Ett fattas dig. Gå och sälj allt du har och ge åt de fattiga; då får du en skatt i himlen. Kom sedan och följ mig.” Vid de orden mörknade mannen och gick bedrövad sin väg, för han ägde mycket. 
Jesus såg sig om och sade till sina lärjungar: ”Hur svårt blir det inte för dem som har pengar att komma in i Guds rike!” Lärjungarna blev bestörta över Hans ord, men Jesus sade igen: ”Mina barn, hur svårt är det inte att komma in i Guds rike! Det är lättare för en kamel att komma igenom ett nålsöga än för en rik att komma in i Guds rike.” De blev ännu mer förskräckta och sade till varandra: ”Vem kan då bli räddad?” Jesus såg på dem och sade: ”För människor är det omöjligt, men inte för Gud. Ty för Gud är allting möjligt.” 








Årgång 3




Gammaltestamentlig text: Ordspråksboken 8:32-36
Visheten ropar: ”Hör nu på mig, mina barn. Lyckliga de som följer min väg. Lyssna till mina förmaningar och bli visa, förkasta dem inte. Lycklig den människa som hör på mig, som vakar vid min dörr dag efter dag och väntar vid min tröskel. Ty den som finner mig finner livet och vinner Herrens välbehag. Men den som försmår mig skadar sig själv, de som hatar mig älskar döden.”




Epistel: Apostlagärningarna 5:27-29
När kommendanten och tjänarna kom tillbaka med apostlarna förde de in dem till rådet, och översteprästen började förhöra dem: ”Vi har uttryckligen förbjudit er att undervisa i det namnet, och ändå har ni fyllt hela Jerusalem med er lära och vill göra oss ansvariga för den där mannens blod.” Petrus och apostlarna svarade: ”Man måste lyda Gud mer än människor.”




Evangelium: Matteus 13:44-46
Jesus sade: ”Himmelriket är som en skatt som ligger gömd i en åker. En man hittar den och gömmer den igen, och i sin glädje går han och säljer allt han äger och köper åkern. Med himmelriket är det också som när en köpman söker efter fina pärlor. Om han hittar en dyrbar pärla går han och säljer allt han äger och köper den.”








Psaltarpsalm: Psaltaren 19:8-15
Herrens lag är utan brist, den ger liv på nytt. 
Herrens lära är sann, den gör den oerfarne vis. 
Herrens påbud är rätta, de ger hjärtat glädje. 
Herrens befallningar är klara, de gör blicken ljus. 
Herrens ord är rena, de skall alltid bestå. 
Herrens stadgar är sanna, de är alla rättfärdiga, 
mer åtråvärda än guld, än rent guld i mängd, 
och sötare än honung, än självrunnen honung. 
Genom dem blir din tjänare varnad, att följa dem ger riklig lön. 
Vem känner sina fel? Fria mig från synder jag inte vet om, 
men hindra mig också från öppet trots, låt det inte få makt över mig!  
Då är jag utan brist och fri från svåra synder. 
Ta i nåd emot mina ord, mitt hjärtas bön till Dig, Herre, min klippa, min hjälpare.
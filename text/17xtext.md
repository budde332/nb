Sjätte söndagen efter Trettondedag Jul




”Gud verkar nu”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som är Faderns rätta avbild, ge oss liv av Hans liv. Herre, för barma Dig
Förs        Herre, förbarma Dig
Präst        Kristus, Du som verkar Din himmelske Faders vilja, uppenbara för oss Faderns gärningar. Kristus, förbarma Dig
Förs        Kristus, förbarma Dig
Präst        Herre, Du som ber för oss hos Fadern, fullborda Hans verk med oss. Herre, förbarma Dig
Förs        Herre, förbarma Dig




Kollektbön
Herre vår Gud, Du som ständigt verkar i våra hjärtan,
bevara oss i rättfärdighet och trohet, 
så att vi gör Din vilja och tar emot livet här i tiden och i evigheten som en gåva.
Genom Din Son Jesus Kristus, vår Herre.
Psaltarversikel, verserna. Antifon föregår, ingår mellan verserna och avslutar.
Herre, till himlen sträcker sig Din nåd * och Din trofasthet ända till skyarna
Din rättfärdighet är som väldiga berg,  Din rättvisa som det djupaste hav * Herre, Du hjälper både människor och djur        




Inledningen i förbönen
Himmelske Fader, Du som verkar i oss så att vi i vilja och gärning lever efter Din vilja, i Din Sons, vår Frälsares, namn kommer vi till Dig och ber




Slutbön i Ordets gudstjänst
Herre, himmelske Fader, fullborda i oss det goda verk som Du har börjat,
så att vi i evighet får lova och prisa Dig.
Genom Jesus Kristus, vår Herre.




Bön efter kommunionen
Vi tackar Dig, o Gud,
som låter Ditt folk äta av det bröd och dricka av den kalk som ger det nya liv som Din Son förvärvat åt oss,
fullborda Ditt verk med oss och ge oss en gång del i den nya skapelsens härlighet.
Genom Din Son Jesus Kristus, vår Herre. 
________________
Gammaltestamentlig text: Jesaja 43:15-21
Jag är Herren, er Helige, Israels skapare, er konung. 
Så säger Herren, Han som gjorde en väg genom havet, en stig genom mäktiga vatten, Han som lät hästar och vagnar och starka kämpar rycka ut: där ligger de och reser sig inte mer, utsläckta, som en slocknad veke. Men glöm det som förut var, tänk inte på det förgångna. Nu gör jag något nytt. Det spirar redan, märker ni det inte? Jag gör en väg genom öknen, stigar i ödemarken. Vilda djur, schakal och struts, skall prisa mig, för att jag frambringar vatten i öknen, floder i ödemarken, så att mitt folk, det utvalda, får dricka, det folk som jag har skapat åt mig. De skall sjunga mitt lov.
 
Epistel: Filipperbrevet 2:12-13
Mina kära, ni som alltid har varit lydiga: arbeta med fruktan och bävan på er frälsning, inte bara så som när jag var hos er utan ännu mer nu när jag är långt borta. Ty det är Gud som verkar i er så att ni både i vilja och gärning förverkligar Hans syfte. 




Evangelium: Johannes 5:16-23
Nu började judarna förfölja Jesus, eftersom Han hade botat en sjuk på en sabbat. Men Han sade till dem: ”Min fader verkar ännu i denna stund, och därför verkar också jag.” Då blev judarna ännu ivrigare att döda Honom, eftersom Han inte bara upphävde sabbatsbudet utan också påstod att Gud var Hans far och därmed jämställde sig med Gud. Jesus vände sig till dem och sade: ”Sannerligen, jag säger er: Sonen kan inte göra något av sig själv, utan bara det Han ser Fadern göra. Vad Fadern gör, det gör också Sonen. Fadern älskar Sonen och visar Honom allt vad Han själv gör, och ännu större gärningar skall Han visa Honom, så att ni kommer att häpna. Ty liksom Fadern uppväcker de döda och ger dem liv, så ger också Sonen liv åt vem Han vill. Och Fadern dömer ingen utan har helt överlåtit domen åt Sonen, för att alla skall ära Sonen liksom de ärar Fadern. Den som inte ärar Sonen ärar inte heller Fadern, som har sänt Honom.” 








Psaltarpsalm: Psaltaren 63:2-5
Gud, min Gud, Dig söker jag, min själ törstar efter Dig,
min kropp längtar efter Dig, som ett kargt och uttorkat land.
Då skådar jag Dig i helgedomen, jag ser Din makt och Din härlighet. 
Din nåd är mer värd än livet. Min tunga skall prisa Dig. 
Jag vill lova Dig så länge jag lever och åkalla Dig med lyfta händer.
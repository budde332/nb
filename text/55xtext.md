Trettonde söndagen efter Trefaldighet




”Medmänniskan”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som utblottade Dig själv när Du kom i mänsklig gestalt, ge oss Din kärlek. Herre, förbarma Dig
Förs        Herre, förbarma Dig
Präst        Kristus, Du som grät över Dina ovänner och bad för dem som korsfäste Dig, ge oss Din kärlek. Kristus, förbarma Dig
Förs        Kristus, förbarma Dig
Präst        Herre, Du som bjudit oss att älska Dig och vår nästa så som Du älskar oss, ge oss Din kärlek. Herre, förbarma Dig
Förs        Herre, förbarma Dig




Kollektbön
Evige Gud, Du som uppenbarade Din kärlek när Du blev människa på jorden,
stärk vår tro och öka vårt hopp, 
så att vi fylls av kärlek till den mänsklighet Du älskar.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Försångare        Vem får gå upp på Herrens berg * och vem får träda in i Hans helge dom?                
Försångare        Den som har oskyldiga händer och rent hjärta * den som inte vänder sin själ till lögn och den som inte svär falskt.




Inledningen i förbönen
Himmelske Fader, Du som i Din kärlek sände Din Son till vår frälsning och salighet, i Hans namn kommer vi till Dig och ber:




Slutbön i Ordets gudstjänst
Helige Herre Gud, ta våra hjärtan och våra händer i besittning, lär oss att leva för andra och låt Din kärlek prägla allt mänskligt liv. Genom Jesus Kristus, Din älskade Son, vår Herre.




Bön efter kommunionen
Vi tackar Dig, o Gud, som i nattvardens sakrament gjort oss delaktiga i Din Sons offer för våra synder, ge oss Hans kärlek till varandra och till alla människor. Låt oss leva så med Jesus som Herre och Frälsare att också vi, i Hans efterföljd, kan tro, hoppas och uthärda allt. Genom Honom, Jesus Kristus, vår Herre.




________________
Årgång 1




Gammaltestamentlig text: Genesis (Första Mosebok) 4:8-12
Kain sade till sin bror Abel: ”Kom med ut på fälten.” Där överföll han sin bror Abel och dödade honom. 
Herren sade till Kain: ”Var är din bror Abel?” Han svarade: ”Det vet jag inte. Skall jag ta hand om min bror?” Herren sade: ”Vad har du gjort? Din brors blod ropar till mig från marken. Förbannad skall du vara, bannlyst från marken som öppnat sin mun för att ta emot din brors blod, som du har utgjutit. Om du odlar marken skall den inte längre ge dig sin gröda. Rastlös och rotlös skall du vara på jorden.” 




Epistel: Första Johannesbrevet 4:7-10
Mina kära, låt oss älska varandra, ty kärleken kommer från Gud, och den som älskar är född av Gud och känner Gud. Men den som inte älskar känner inte Gud, eftersom Gud är kärlek. Så uppenbarades Guds kärlek hos oss: Han sände sin ende Son till världen för att vi skulle få liv genom Honom. Detta är kärleken: inte att vi har älskat Gud utan att Han har älskat oss och sänt sin Son som försoningsoffer för våra synder. 




Evangelium: Lukas 10:23-37 
Jesus vände sig till lärjungarna och sade enbart till dem: ”Saliga de ögon som ser vad ni ser. Jag säger er: många profeter och kungar har velat se vad ni ser, men fick inte se det, och velat höra det ni hör, men fick inte höra det.”
En laglärd som ville sätta Honom på prov reste sig och sade: ”Mästare, vad skall jag göra för att vinna evigt liv?” Jesus sade: ”Vad står det i lagen? Hur lyder orden?” Han svarade: ”Du skall älska Herren, din Gud, av hela ditt hjärta och med hela din själ och med hela din kraft och med hela ditt förstånd, och din nästa som dig själv.”
Jesus sade: ”Det är rätt. Gör det, så får du leva.” 
För att visa att han var rättfärdig sade mannen till Jesus: ”Och vem är min nästa?” På den frågan svarade Jesus: ”En man var på väg från Jerusalem ner till Jeriko och blev överfallen av rövare. De slet av honom kläderna och misshandlade honom, och sedan försvann de och lät honom ligga där halvdöd. En präst råkade komma samma väg, och när han såg mannen vek han åt sidan och gick förbi. På samma sätt med en levit som kom till platsen; när han såg honom vek han åt sidan och gick förbi. Men en samarier som var på resa kom och fick se honom ligga där, och han fylldes av medlidande. Han gick fram och hällde olja och vin på såren och förband dem. Sedan lyfte han upp honom på sin åsna, förde honom till ett värdshus och skötte om honom. Nästa dag tog han fram två denarer och gav åt värden och sade: 'Sköt om honom, och kostar det mer skall jag betala dig på återvägen.' 
Vilken av dessa tre tycker du var den överfallne mannens nästa?” Han svarade: ”Den som visade honom barmhärtighet.” Då sade Jesus: ”Gå du och gör som han!” 








Årgång 2




Gammaltestamentlig text: Deuteronomium (Femte Mosebok) 17:5-11
Om det finns någon fattig hos dig, en av dina landsmän, i någon av städerna i det land som Herren, din Gud, vill ge dig, skall du inte vara hårdhjärtad och hålla handen sluten för din fattige broder. Nej, du skall öppna din hand för honom och låta honom låna så mycket han behöver. Akta dig för den gemena tanken att det sjunde året, avskrivningsåret, närmar sig, så att du ser med oginhet på din fattige broder och vägrar låna honom något. Då klagar han över dig inför Herren, och du får en synd att svara för. Ge honom villigt, utan att gräma dig över att du ger, ty för detta skall Herren, din Gud, välsigna dig i allt du gör och allt du företar dig. Det kommer aldrig att saknas fattiga i landet. Därför ger jag dig denna befallning: Öppna handen för din broder, för den fattige och nödlidande i ditt land. 




Epistel: Romarbrevet 13:8-10 
Stå inte i skuld till någon, utom i er kärlek till varandra. Ty den som älskar sin med människa har uppfyllt lagen. Buden ”Du skall inte begå äktenskapsbrott”, ”Du skall inte dräpa”, ”Du skall inte stjäla”, ”Du skall inte ha begär” och alla andra bud sammanfattas ju i ordet: ”Du skall älska din nästa som dig själv.” Kärleken vållar inte din nästa något ont. Kärleken är alltså lagen i dess fullhet. 




Evangelium: Matt 5:38-48 
Jesus sade: ”Ni har hört att det blev sagt: 'Öga för öga och tand för tand'. Men jag säger er: värj er inte mot det onda. Nej, om någon slår dig på högra kinden, så vänd också den andra mot honom. Om någon vill processa med dig för att få din skjorta, så ge honom din mantel också. Om någon vill tvinga dig att följa med en mil i hans tjänst, så gå två mil med honom. Ge åt den som ber dig, och vänd inte ryggen åt den som vill låna av dig. 
 Ni har hört att det blev sagt: 'Du skall älska din nästa och hata din fiende'. Men jag säger er: älska era fiender och be för dem som förföljer er; då blir ni er himmelske Faders söner. Ty Han låter sin sol gå upp över onda och goda och låter det regna över rättfärdiga och orättfärdiga. Om ni älskar dem som älskar er, skall ni då ha lön för det? Gör inte tullindrivarna likadant? Och om ni hälsar vänligt på era bröder och bara på dem, gör ni då något märkvärdigt? Gör inte hedningarna likadant? Var fullkomliga, såsom er Fader i himlen är fullkomlig.” 








Årgång 3




Gammaltestamentlig text: Jeremia 38:7-13
Nubiern Eved-Melek, en hovman som befann sig i kungapalatset, fick höra att de hade kastat Jeremia i brunnen. Kungen satt då i Benjaminporten, och Eved-Melek lämnade kungapalatset för att gå och tala med kungen: ”Min herre och konung, det som dessa män har gjort mot profeten Jeremia är ett svårt brott. De har kastat honom i brunnen, och där kommer han att svälta ihjäl. Det finns ju inte längre något bröd i staden.” 
Kungen gav då nubiern Eved-Melek denna befallning: ”Ta med dig tre män härifrån och dra upp profeten Jeremia ur brunnen innan han dör.” Eved-Melek tog med sig männen till klädkammaren i kungapalatsets förråd. Där hämtade de trasor av gamla utslitna kläder och firade ner dem till Jeremia i brunnen med rep. Nubiern Eved-Melek ropade till Jeremia: ”Lägg klädtrasorna i armhålorna, under repen!” Jeremia gjorde så, och de drog upp honom med repen ur brunnen. 




Epistel: Romarbrevet 12:16-21
Bemöt alla lika och håll er inte för goda att umgås med dem som är ringa. Var inte självkloka. Löna inte ont med ont. Tänk på vad som är riktigt för alla människor. Håll fred med alla människor så långt det är möjligt och kommer an på er. Ta inte rätten i egna händer, mina kära, utan låt Guds vrede ha sin gång, ty det står skrivet: Min är hämnden, jag skall utkräva den, säger Herren. Men är din fiende hungrig, ge honom att äta; är han törstig, ge honom att dricka. Då samlar du glödande kol på hans huvud. Låt dig inte besegras av det onda, utan besegra det onda med det goda.




Evangelium: Matteusevangeliet 7:12 
Jesus sade: ”Allt vad ni vill att människorna skall göra för er, det skall ni också göra för dem. Det är vad lagen och profeterna säger.” 








Psaltarpsalm: 103:1-6
Lova Herren, min själ, hela mitt jag vill prisa Hans heliga namn! 
Lova Herren, min själ, minns allt det goda Han gör: 
Han förlåter alla mina synder och botar alla mina sjukdomar, 
Han räddar mig från graven och kröner mig med nåd och barmhärtighet, 
Han fyller mitt liv med allt gott, och jag blir ung på nytt som en örn.
Herren handlar rättfärdigt och ger de förtryckta deras rätt.
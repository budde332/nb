Alla helgons dag




”Helgonen”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som i Din nåd leder Dina trogna på Dina vägar, helga oss i Din sanning. Herre, förbarma Dig
Förs        Herre, förbarma Dig
Präst        Kristus, Du som i Din nåd gör en människa salig, låt Ditt ljus lysa över oss. Kristus, förbarma Dig
Förs        Kristus, förbarma Dig
Präst        Herre, Du som i Din nåd en gång ska förena alla heliga i den lovsjungande skaran i himlen, befria oss från allt ont. Herre, förbarma Dig
Förs        Herre, förbarma Dig




Kollektbön
Evige Gud, Du som samlar helgonens skara,
låt deras förebild väcka oss till ett heligt liv,
så att vi inte bara firar deras minne utan också följer dem i tro och goda gärningar.
Genom Din Son Jesus Kristus, vår Herre, som lever och verkar med Dig och den Helige Ande, från evighet till evighet.




Psaltarversikel, verserna. Antifon föregår, ingår mellan verserna och avslutar.
Den som har skuldlösa händer och rent hjärta, * som inte håller sig till falska gudar och aldrig har svurit falskt,
Han får välsignelse av Herren * och riklig lön av Gud, sin Räddare.




Slutbön i Ordets gudstjänst
O Gud, Du ljusets Fader, som smyckar Din kyrka med helgonens liv, helga oss genom Din Helige Ande, så att vi växer och mognar som Dina och så att vi i våra liv går Dina ärenden. Genom Jesus Kristus, vår Herre.




Bön efter kommunionen
Lovad vare Du, Fader i himmelen, som mättar oss med livets bröd och renar oss i Lammets blod, helga oss efter Dina helgons förebild, så att Ditt ljus lyser i denna tidens mörker och Du blir förhärligad genom oss.
Genom Jesus Kristus, vår Herre och Gud, som lever och verkar med Dig och den Helige Ande, från evighet till evighet.




________________
Årgång 1




Gammaltestamentlig text: Jesaja 49:8-10
Så säger Herren: Jag bönhör dig när nådens tid är inne, jag hjälper dig på räddningens dag. Jag skyddar dig, och genom dig ingår jag ett förbund med mitt folk. Landet skall bli upprättat och de övergivna jordlotterna utskiftas. Till de fångna säger jag: ”Gå ut!” och till dem som sitter i mörkret: ”Kom fram!” De skall finna bete längs vägarna, alla kala höjder skall bli betesmark. De skall inte hungra eller törsta, öken vind och sol skall inte bränna dem. Han som förbarmar sig över dem skall leda dem och föra dem till flödande källor.




Epistel: Uppenbarelseboken 7:9-17
Jag såg, och se: en stor skara som ingen kunde räkna, av alla folk och stammar och länder och språk. De stod inför tronen och Lammet klädda i vita kläder med palmkvistar i sina händer. Och de ropade med hög röst: ”Frälsningen finns hos vår Gud, som sitter på tronen, och hos Lammet.” 
Alla änglarna stod kring tronen och kring de äldste och de fyra varelserna. Och de föll ner på sina ansikten inför tronen och tillbad Gud och sade: ”Amen. Lovsången och härligheten, visheten och tacksägelsen, äran och makten och kraften tillhör vår Gud i evigheters evighet, amen.” 
Och en av de äldste sade till mig: ”Dessa som är klädda i vita kläder, vilka är de och varifrån kommer de?” Jag svarade: ”Du vet det, herre.” Han sade till mig: ”Det är de som kommer ur det stora lidandet. De har tvättat sina kläder rena och gjort dem vita i Lammets blod. Därför står de inför Guds tron, och de tjänar Honom dag och natt i hans tempel, och Han som sitter på tronen skall slå upp sitt tält över dem. De skall inte längre hungra och inte längre tösta, varken solen eller någon annan hetta skall träffa dem. Ty Lammet som står mitt för tronen skall vara deras herde och leda dem fram till livets vattenkällor, och Gud skall torka alla tårar från deras ögon.”




Evangelium: Matt 5:1-12
När Jesus såg folkskarorna gick han upp på berget. Han satte sig ner, och Hans lärjungar kom fram till Honom. Han började undervisa dem och sade: ”Saliga de som är fattiga i anden, dem tillhör himmelriket. Saliga de som sörjer, de skall bli tröstade. Saliga de ödmjuka, de skall ärva landet. Saliga de som hungrar och törstar efter rättfärdigheten, de skall bli mättade. Saliga de barmhärtiga, de skall möta barmhärtighet. Saliga de renhjärtade, de skall se Gud. Saliga de som håller fred, de skall kallas Guds söner. Saliga de som förföljs för rättfärdighetens skull, dem tillhör himmelriket. Saliga är ni när man skymfar och förföljer er och på allt sätt förtalar er för min skull. Gläd er och jubla, er lön blir stor i himlen. På samma sätt förföljdes ju profeterna före er tid.”








Årgång 2




Gammaltestamentlig text: Jesaja 60:18-22
Man skall inte mer se våld i ditt land, förtryck och förödelse inom dina gränser. Dina murar skall du kalla ”räddning”, dina portar ”lovsång”. Solen skall inte mer vara ditt ljus om dagen och månen inte lysa dig med sitt sken. Nej, Herren skall vara ditt eviga ljus, din Gud skall vara din härlighet. Din sol skall aldrig gå ner och din måne aldrig avta, ty Herren är ditt eviga ljus, din sorgetid är förbi. Alla i ditt folk skall vara rättfärdiga, och de skall för evigt äga landet. De är skott som jag har planterat, jag har skapat dem för att visa min härlighet. Av den minste blir det en skara på tusen, den ringaste blir till ett mäktigt folk. Jag, Herren, skall låta det ske snabbt, när tiden är inne.




Epistel: Hebreerbrevet 12:1-3
När vi nu är omgivna av en sådan sky av vittnen, låt oss då, även vi, befria oss från allt som tynger, all synd som ansätter oss, och hålla ut i det lopp vi har framför oss. Låt oss ha blicken fäst vid Jesus, trons upphovsman och fullkomnare. För att vinna den glädje som väntade Honom uthärdade Han korset utan att bry sig om skammen och sitter nu till höger om Guds tron. Tänk på Honom som har uthärdat sådan fiendskap från syndare, så att ni inte tröttnar och förlorar modet.




Evangelium: Matt 5:13-16
Jesus sade: ”Ni är jordens salt. Men om saltet mister sin kraft, hur skall man få det salt igen? Det duger inte till annat än att kastas bort och trampas av människorna. 
Ni är världens ljus. En stad uppe på ett berg kan inte döljas, och när man tänder en lampa sätter man den inte under sädesmåttet utan på hållaren, så att den lyser för alla i huset. På samma sätt skall ert ljus lysa för människorna, så att de ser era goda gärningar och prisar er fader i himlen.”








Årgång 3




Gammaltestamentlig text: Deuteronomium (Femte Mosebok) 34:1-5
Mose gick från Moabs hedar upp till berget Nebo, högst uppe på Pisga, som ligger mitt emot Jeriko, och Herren visade honom hela landet: Gilead ända till Dan, hela Naftali, vidare Efraims och Manasses land och hela Judas land ända till havet i väster, Negevöknen och Jordanslätten, dalen där Jeriko, Palmstaden, ligger, och ända ner till Soar. Herren sade till honom: ”Detta är landet som jag med ed lovade Abraham, Isak och Jakob att ge åt deras efterkommande. Jag låter dig se det med dina egna ögon, men du kommer inte att gå över dit.” Där i Moab dog Herrens tjänare Mose, såsom Herren hade sagt. 




Epistel: Hebreerbrevet 12:22-24
Ni har kommit till Sions berg och den levande Gudens stad, det himmelska Jerusalem, och står inför mångtusende änglar, en festförsamling av alla förstfödda som har sitt namn i himlen; ni står inför Gud, allas domare, inför andarna av de rättfärdiga som har fullkomnats och inför Jesus, förmedlaren av ett nytt förbund, och det renande blod som talar starkare än Abels. 




Evangelium: Lukas 6:20-26
Jesus lyfte blicken, såg på sina lärjungar och sade: ”Saliga ni som är fattiga, er tillhör Guds rike. Saliga ni som hungrar nu, ni skall få äta er mätta. Saliga ni som gråter nu, ni skall få skratta. Saliga är ni när man för Människosonens skull hatar er och stöter bort er och smädar er och gör ert namn avskytt. Gläd er på den dagen och dansa av fröjd, ty er lön blir stor i himlen. På samma sätt gjorde ju deras fäder med profeterna. 
Men ve er som är rika, ni har fått ut er glädje. Ve er som är mätta nu, ni skall få hungra. Ve er som skrattar nu, ni skall få sörja och gråta. Ve er när alla berömmer er. På samma sätt gjorde ju deras fäder med de falska profeterna.”








Psaltarpsalm: Psaltaren 126
När Herren åter upprättade Sion, då var allt som om vi drömde: 
vi skrattade, vi sjöng av glädje, och jublet steg från våra läppar. 
Då sade man bland folken: Herren har gjort stora ting med dem! 
Ja, Herren gjorde stora ting med oss och därför var vi glada. 
Herre, upprätta oss åter, liksom Du ger liv på nytt åt bäckarna i Negev. 
De som sår under tårar skall skörda med jubel. 
Gråtande går de och sår sin säd,
jublande kommer de och bära sina kärvar
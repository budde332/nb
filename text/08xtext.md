Söndagen efter Jul




”Guds barn”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du blev vår broder, ge oss Din frälsning. Herre, förbarma Dig
Förs        Herre, förbarma Dig
Präst        Kristus, Du känner vår nöd, stärk vårt hopp. Kristus, förbarma Dig
Förs        Kristus, förbarma Dig
Präst        Herre, Du ber för oss hos Fadern, led oss hela vägen hem. Herre, förbarma Dig
Förs        Herre, förbarma Dig




Kollektbön
Barmhärtige Gud, Du som genom Din Son har gjort oss till Dina barn,
hjälp oss att i Hans jordiska ringhet se Din himmelska makt,
så att vi kan vara trygga under Ditt beskydd.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Som en far visar ömhet mot barnen * så visar Herren ömhet mot dem som fruktar Honom
Ty Han vet hur vi är skapade * Han minns att vi är mull




Inledningen i förbönen
Herre Jesus Kristus, Du som blev människa och liten som vi, i tillit till vad Du har gjort för oss kommer vi till Dig och ber: 




Slutbön i Ordets gudstjänst
Allsmäktige Fader, Du som har makt att skydda och bevara också i nödens tider,
låt Din faderliga barmhärtighet omsluta oss och alla människor, till allas hjälp och salighet.
Genom Din Son, Jesus Kristus, vår Herre.




Bön efter kommunionen
Gud, vår Fader,
fullborda i oss genom Din Helige Ande det verk som Du började i dopet, när Du gjorde oss till Dina barn.
Låt Din härlighet bli synlig i världen genom oss som här har tagit emot Din Son.
Genom Honom, Jesus Kristus, vår Herre.
________________
Årgång 1




Gammaltestamentlig text: Jeremia 31:15-17
Så säger Herren: Rop hörs i Rama, klagan och bitter gråt: Rakel gråter över sina barn. Hon låter inte trösta sig, ty hennes barn finns inte mer. Så säger Herren: Hör upp med din klagan, gråt inte mer! Du skall få lön för din möda, säger Herren, de skall återvända från fiendeland. Det finns hopp för din framtid, säger Herren, dina barn skall vända hem till sitt land.




Epistel: Galaterbrevet 4:4-7 
När tiden var inne sände Gud sin Son, född av en kvinna och född att stå under lagen, för att Han skulle friköpa dem som står under lagen och vi få söners rätt. Och eftersom ni är söner har Gud sänt sin Sons Ande in i vårt hjärta, och Han ropar: ”Abba! Fader!” Alltså är du inte längre slav, utan son. Och är du son har Gud också gjort dig till arvtagare. 




Evangelium: Matt 2:13-23
När stjärntydarna hade gett sig av visade sig Herrens ängel i en dröm för Josef och sade: ”Stig upp och ta med dig barnet och Hans mor och fly till Egypten och stanna där tills jag säger till dig, ty Herodes kommer att söka efter barnet för att döda det.”
Josef steg upp och tog om natten med sig barnet och Hans mor och begav sig till Egypten, och där stannade han tills Herodes hade dött, för att det som Herren hade sagt genom profeten skulle uppfyllas: Från Egypten har jag kallat min son. 
När Herodes märkte att han hade blivit lurad av stjärntydarna blev han ursinnig, och han lät döda alla gossar i Betlehem och dess omnejd som var två år eller där under; det var den tid han hade fått fram genom att fråga ut stjärntydarna. 
Då uppfylldes det som sagts genom profeten Jeremia: Rop hörs i Rama, gråt och högljudd klagan: Rakel begråter sina barn, hon låter inte trösta sig, ty de finns inte mer. 
När Herodes hade dött visade sig Herrens ängel i en dröm för Josef i Egypten och sade: ”Stig upp och ta med dig barnet och Hans mor och bege dig till Israels land. De som ville ta barnets liv är döda.” Josef steg upp och tog med sig barnet och Hans mor och flyttade tillbaka till Israels land. 
Men när han hörde att Archelaos var kung i Judeen efter sin far Herodes vågade han inte återvända dit. I en dröm blev han tillsagd att dra sig undan till Galileen, och där bosatte han sig i en stad som heter Nasaret, för att det som sagts genom profeterna skulle uppfyllas: Han skall kallas nasaré.
 




Årgång 2




Gammaltestamentlig text: Exodus (Andra Mosebok) 1:15-21  
Kungen av Egypten talade med de hebreiska barnmorskorna – en hette Shifra och den andra Pua – och sade: ”När ni hjälper de hebreiska kvinnorna vid förlossningen, se då efter: är det en pojke skall ni döda honom, är det en flicka får hon leva.” Men barnmorskorna var gudfruktiga och gjorde inte som kungen hade befallt utan lät pojkarna leva. Då kallade kungen dem till sig och frågade varför de gjorde så. De svarade: ”Hebreiska kvinnor är inte som egyptiska. De är starka, de har fött innan barnmorskan hinner fram.” Gud lät allt gå väl för barnmorskorna, och folket växte till och förökade sig kraftigt, och eftersom barnmorskorna var gudfruktiga lät Gud dem få hem och barn. 




Epistel: Andra Timotheosbrevet 3:14-15
Stå kvar vid det som du har lärt dig och fått visshet om. Kom ihåg vilka lärare du har haft och att du ända sedan dina barnaår är hemma i de heliga skrifterna; de förmår ge dig den kunskap du behöver för att bli räddad genom tron på Kristus Jesus. 




Evangelium: Mark 10:13-16
Folk kom till Jesus med barn för att Han skulle röra vid dem. Men lärjungarna visade bort dem. När Jesus såg det blev Han förargad och sade: ”Låt barnen komma hit till mig och hindra dem inte: Guds rike tillhör sådana som de. Sannerligen, den som inte tar emot Guds rike som ett barn kommer aldrig dit in.” 
Och Han tog dem i famnen, lade händerna på dem och välsignade dem. 








Årgång 3




Gammaltestamentlig text: Jesaja 11:1-9
En gren skall växa ur Jishajs avhuggna stam, ett skott skall skjuta upp ur hans rot. Han är fylld av Herrens Ande, vishetens och insiktens ande, klokhetens och kraftens ande, kunskapens och gudsfruktans ande. Han dömer inte efter skenet, skipar inte rätt efter rykten. Rättvist dömer han de svaga, med oväld skipar han rätt åt de fattiga i landet. Hans ord är en käpp på våldsmännens rygg, de ondas liv blåses ut av hans tal. Rättvisan är hans bälte, troheten bär han kring livet. 
Då skall vargen bo med lammet, pantern ligga vid killingens sida. Kalv och lejon går i bet och en liten pojke vallar dem. Kon och björnen betar tillsammans, deras ungar ligger sida vid sida. Lejonet äter hö som oxen. Spädbarnet leker vid ormens håla, ett barn sticker handen i kobrans bo. Ingenstans på mitt heliga berg skall ske något ont eller vrångt, ty kunskap om Herren skall uppfylla landet, liksom havet är fyllt av vatten. 
 
Epistel: Apostlagärningarna 7:17-22
”Tiden närmade sig då Guds löfte till Abraham skulle uppfyllas, och israeliterna blev ett stort och talrikt folk i Egypten. Men då uppsteg en ny kung på Egyptens tron, en som ingenting visste om Josef. Han gick fram med list mot vårt folk, för tryckte våra fäder och tvingade dem att sätta ut de nyfödda, så att de inte skulle överleva. Då föddes Mose, och han var ett sällsynt vackert barn. Under tre månader sköttes han i sin fars hus. Sedan sattes han ut, men faraos dotter tog upp honom och uppfostrade honom som sin egen son. Mose blev grundligt insatt i den egyptiska visdomen och uppträdde med kraft i både ord och handling.” 




Evangelium: Matteus 18:1-5
Lärjungarna kom fram till Jesus och frågade: ”Vem är störst i himmelriket?” Han kallade till sig ett barn och ställde det framför dem och sade: ”Sannerligen, om ni inte omvänder er och blir som barnen kommer ni aldrig in i himmelriket. De som gör sig själva små som det här barnet är störst i himmelriket. Och den som i mitt namn tar emot ett sådant barn tar emot mig.” 








Psaltarpsalm: Psaltaren 71:2-6
Du som är trofast, hjälp mig, befria mig, lyssna på mig och rädda mig. 
Var min klippa dit jag kan fly, borgen där jag finner räddning. Ja, Du är min klippa och min borg. 
Befria mig, Gud, ur de ondas grepp, rädda mig undan gudlösa våldsmän. 
Du är mitt hopp, o Herre, min Gud, min trygghet ända från min ungdom. 
Från min första stund har Du varit mitt stöd, från moderlivet min styrka, jag sjunger ständigt Ditt lov.
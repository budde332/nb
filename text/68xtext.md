Söndagen före Domssöndagen




”Vaksamhet och väntan”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du kom till världen för att rädda och ge liv, se i nåd till oss syndare. Herre, förbarma Dig
Förs        Herre, förbarma Dig
Präst        Kristus, Du älskar Ditt folk med nitälskande kärlek ända till döden på ett kors, bo i våra hjärtan genom tron. Kristus, förbarma Dig
Förs        Kristus, förbarma Dig
Präst        Herre, Du gav Ditt liv till lösen för många, låt befrielsens och nyskapelsens dag komma snart. Herre, förbarma Dig
Förs        Herre, förbarma Dig




Kollektbön
Herre vår Gud, Du som kallar oss till Ditt rike, hjälp oss att alltid vaka och bedja,
så att vi får gå in i den eviga glädjen. Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Vår Gud kommer, Han skall inte tiga. Framför Honom går förtärande eld * och kring Honom rasar stormen. 
Himlen förkunnar Hans rättfärdighet. * Gud är den som dömer.        




Inledningen i förbönen
Herre Jesus Kristus, Du som en gång ska komma åter i makt och härlighet, men redan nu är mitt ibland oss, till Dig kommer vi och ber:




Slutbön i Ordets gudstjänst
Herre, allsmäktige Gud, ge oss en sådan kärlek till Dig och Din Son Jesus Kristus, att vi vakar, ber och kämpar ända till den dag då vi ser Honom ansikte mot ansikte, Han som är vår Frälsare och Herre. Genom Honom, Din Son, Jesus Kristus.




Bön efter kommunionen
Kristus, vår Herre, håll oss vakande genom Din närvaro i oss, brinnande i våra hjärtan. Låt Din ankomst bli det saliga möte då vår glädje fullkomnas och vi med alla Dina heliga får gå in till den stora bröllopsfesten.
Du som med Fadern och den Helige Ande lever och verkar, i en gudom, från evighet till evighet.
________________
Årgång 1




Gammaltestamentlig text: Sefanja 3:8-13
Vänta därför, säger Herren, tills jag träder fram och vittnar mot dem. Jag har beslutat att kalla samman folk och riken för att tömma min vrede över dem, all min glödande harm. Ty hela jorden skall förtäras av min lidelses eld. Då skall jag förvandla folken, så att de alla talar med rena läppar, åkallar Herrens namn och tjänar Honom skuldra vid skuldra. Från andra sidan floderna i Kush skall man frambära offer till mig. Den dagen skall du slippa skammen för alla synder du begått mot mig. Då skall jag befria dig från de stolta och högmodiga. Du skall inte längre förhäva dig här på mitt heliga berg. Jag skall lämna kvar hos dig en arm och ödmjuk skara. Herrens namn skall bli deras tillflykt. De som då är kvar av Israel skall aldrig göra orätt och aldrig uttala en lögn, falska ord skall aldrig komma ur deras mun. Den hjorden skall beta och vila tryggt utan att skrämmas av någon.




Epistel: Uppenbarelseboken 3:10-13  
Du har bevarat ordet om min uthållighet, och därför skall jag bevara dig från prövningens stund, som skall komma över hela världen för att pröva jordens invånare. Jag kommer snart. Håll fast det du har, så att ingen tar ifrån dig segerkransen. Den som segrar skall jag göra till en pelare i min Guds tempel, och han skall aldrig mer lämna det. På honom skall jag skriva min Guds namn och namnet på Guds stad, det nya Jerusalem som kommer ner ur himlen, från min Gud, och mitt nya namn. Du som har öron, hör vad Anden säger till församlingarna! 




Evangelium: Matteus 25:1-13
Jesus sade: ”Då blir det med himmelriket som när tio unga flickor gick ut med sina facklor för att möta brudgummen. Fem av dem var oförståndiga och fem var kloka. De oförståndiga hade tagit med sig facklorna men inte någon olja till dem. De kloka hade med sig både oljekrukor och facklor. När brudgummen dröjde blev alla dåsiga och föll i sömn. Vid midnatt hördes ett rop: 'Brudgummen är här, kom ut och möt honom!' Då vaknade alla flickorna och gjorde i ordning sina facklor. De oförståndiga sade till de kloka: 'Ge oss av er olja, våra facklor slocknar.' De kloka svarade: 'Den kan aldrig räcka både till oss och till er. Gå istället och köp hos dem som säljer olja.'  Men medan de var borta och köpte kom brudgummen. De som stod färdiga följde med honom in till bröllopsfesten, och porten stängdes. Efter en stund kom de andra flickorna och ropade: 'Herre, herre, öppna för oss!' Men han svarade: 'Sannerligen, jag känner er inte.' 
Håll er därför vakna. Ni vet inte när dagen och timmen är inne.” 
















Årgång 2




Gammaltestamentlig text: Jesaja 51:4-6
Lyssna på mig, alla folk, ni folkslag, hör noga på! Från mig skall lagen utgå, min rätt skall bli ett ljus för folken. Snabbt nalkas min rättfärdighet, min hjälp är på väg, med mäktig arm skipar jag rätt bland folken. Fjärran länder väntar på mig, de sätter sitt hopp till min makt. Lyft blicken mot himlen, betrakta jorden därunder. Himlen skall lösas upp som rök, jorden slitas ut som en klädnad och dess invånare dö som flugor. Men min hjälp varar i evighet, min rättfärdighet går aldrig om intet.
Epistel: Andra Korinthierbrevet 13:5-9 
Undersök själva om ni har tro, pröva er själva. Märker ni inte att Kristus Je sus lever i er? Eller är det så att ni inte består provet? Jag hoppas ni skall inse att jag för min del har bestått det. Jag ber till Gud att ni inte skall göra något som är ont, inte för att jag skall visa mig hålla måttet, utan för att ni skall göra det som är gott; sedan får det gärna se ut som om jag inte höll måttet. Jag kan inte skada sanningen, bara främja den. Jag gläder mig när jag själv är svag och ni är starka. Just det ber jag om, att ni skall bli alltmer felfria.




Evangelium: Lukas 12:35-40 
Jesus sade: ”Fäst upp era kläder och håll lamporna brinnande. Var som tjänare som väntar på att deras herre skall komma hem från ett bröllop, så att de genast kan öppna när han kommer och bultar på porten. Saliga de tjänarna, eftersom deras herre finner dem vakna när han kommer. Sannerligen, han skall fästa upp sina kläder och låta dem lägga sig till bords och själv gå och passa upp dem. Om han så kommer vid midnatt eller ännu senare – saliga är de tjänarna, när han finner dem beredda. Ni förstår väl att om husägaren visste när tjuven kom, skulle han hindra honom från att bryta sig in i huset. Var beredda, också ni, ty när ni minst väntar det, då kommer Människosonen.”  








Årgång 3




Gammaltestamentlig text: Amos 8:9-12
Den dagen, säger Herren Gud, låter jag solen gå ner vid middagstid och lägger jorden mörk på ljusa dagen. Jag vänder era fester i sorg och alla era sånger i klagan, jag klär alla höfter i säckväv och låter alla gå med rakat huvud, jag sänder sorg som efter ende sonen och låter slutet bli en bitter dag. Ja, den tid kommer, säger Herren Gud, då jag sänder hunger över landet – inte hunger efter bröd, inte törst efter vatten, utan efter att höra Herrens ord. Då skall de irra från hav till hav, driva omkring från norr till öster och söka efter Herrens ord, men de skall inte finna det. 




Epistel: Filipperbrevet 3:20-4:1
Vårt hemland är himlen, och därifrån väntar vi också den som skall rädda oss, Her ren Jesus Kristus. Han skall förvandla den kropp vi har i vår ringhet så att den blir lik den kropp Han har i sin härlighet, ty Han har kraft att lägga allt under sig. Stå därför fasta i Herren, mina kära bröder som jag älskar och längtar efter, ni som är min glädje och min segerkrans. 




Evangelium: Lukasevangeliet 17:20-30
Tillfrågad av fariseerna om när Guds rike skulle komma svarade Jesus: ”Guds rike kommer inte på ett sådant sätt att man kan se det med sina ögon. Ingen kan säga: Här är det, eller: Där är det. Nej, Guds rike är inom er.” Till lärjungarna sade Han: ”Det skall komma en tid då ni längtar efter att få uppleva en enda av Människosonens dagar men inte får det. Man skall säga till er: Där är han, eller: Här är han. Spring inte dit de pekar, rusa inte efter dem. Ty liksom blixten flammar till och lyser upp hela himlen från horisont till horisont, så skall Människosonen visa sig på sin dag. Men först måste Han lida mycket och förkastas av detta släkte. Som det var i Noas dagar, så skall det bli under Människosonens dagar. Folk åt och drack, gifte sig och blev bortgifta, ända till den dag då Noa gick in i arken och floden kom över dem och gjorde slut på dem alla. Eller som på Lots tid: folk åt och drack, köpte och sålde, planterade och byggde, men den dag då Lot lämnade Sodom regnade eld och svavel från himlen och gjorde slut på dem alla. Likadant blir det den dag då Människosonen uppenbaras.”








Psaltarpsalm: Psaltaren 139:1-18  
Herre, Du rannsakar mig och känner mig. Om jag står eller sitter vet Du det, fast Du är långt borta vet du vad jag tänker. 
Om jag går eller ligger ser Du det, Du är förtrogen med allt jag gör. 
Innan ordet är på min tunga vet Du, Herre, allt jag vill säga. 
Du omger mig på alla sidor, jag är helt i Din hand. 
Den kunskapen är för djup för mig, den övergår mitt förstånd.
Var skulle jag komma undan Din närhet? Vart skulle jag fly för Din blick? 
Stiger jag upp till himlen, finns Du där, lägger jag mig i dödsriket, är Du också där. 
Tog jag morgonrodnadens vingar, gick jag till vila ytterst i havet, 
skulle Du nå mig även där och gripa mig med Din hand. 
Om jag säger: Mörker må täcka mig, ljuset omkring mig bli natt, 
så är inte mörkret mörkt för Dig, natten är ljus som dagen, själva mörkret är ljus.
Du skapade mina inälvor, Du vävde mig i moderlivet. 
Jag tackar dig för Dina mäktiga under, förunderligt är allt Du gör.
Du kände mig alltigenom, min kropp var inte förborgad för Dig,
när jag formades i det fördolda, när jag flätades samman i jordens djup. 
Du såg mig innan jag föddes, i Din bok var de redan skrivna,
de dagar som hade formats innan någon av dem hade grytt. 
Dina tankar, o Gud, är för höga för mig, väldig är deras mångfald. 
Vill jag räkna dem är de flera än sandkornen, når jag till slutet är jag ännu hos Dig.
Fjärde söndagen i Advent




”Herrens moder”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som lät Dig födas av jungfru Maria och bli människa som vi för att ge oss frälsning och fred, lär oss vad barmhärtighet är. Herre, förbarma Dig
Förs        Herre, förbarma Dig
Präst        Kristus, Du som genom Din kyrka förkunnar frid för folken, fyll oss med Din trofasta kärlek. Kristus, förbarma Dig
Förs        Kristus, förbarma Dig
Präst        Herre, Du som en gång ska samla jordens alla folk i Din himmel, väck och uppehåll vår längtan efter Din återkomst. Herre, förbarma Dig
Förs        Herre, förbarma Dig




Kollektbön
Herre vår Gud, Du som ger oss nåd att med Maria glädjas över Din Sons ankomst,
hjälp oss att ta emot Honom som vår Frälsare,
så att vi tryggt kan se fram emot Hans återkomst.
Genom Honom, Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Lovad vare Herren, Israels Gud * som ensam gör under
Lovat vare Hans härliga namn evinnerligen * och hela jorden vare full av Hans ära! Amen, amen.        




Inledningen i förbönen
Himmelske Fader, Du som sände Din Son till oss genom jungfru Maria, 
tillsammans med henne och i samme Din Sons namn kommer vi till Dig och ber




Slutbön i Ordets gudstjänst
Allsmäktige, evige Fader, så som jungfru Maria väntade på Din Sons födelse, så låt oss här i tiden med längtan och förväntan se fram mot den eviga härligheten i Ditt rike. Genom samme Din Son, Jesus Kristus, vår Herre.




Bön efter kommunionen
Vi tackar Dig, Gud, som genom detta sakrament har förenat oss med Din Son, så att vi, liksom den väntande Maria, bär Ordet som blev kött i vår kropp. Låt oss, med Maria, alltid ha vår glädje i Dig.
Genom samme Din Son Jesus Kristus, vår Herre.
________________
Årgång 1




Gammaltestamentlig text: Jesaja 40:9-11  
Gå upp på ett högt berg med ditt glädjebud, Sion, ropa ut ditt glädjebud med hög röst, Jerusalem. Ropa, var inte rädd, säg till Judas städer: Er Gud kommer! Herren Gud kommer i all sin styrka, Han härskar med mäktig arm. Sin segerlön har Han med sig, de Han vunnit går framför Honom. Som en herde vallar Han sin hjord. Han tar upp lammen i sin famn och bär dem i sina armar, Han driver tackorna varligt.
 
Epistel: Romarbrevet 10:4-8  
Kristus är slutet på lagen, så att var och en som tror kan bli rättfärdig. Ty om den rättfärdighet som lagen ger skriver Mose: Den människa som håller buden skall leva genom dem. Men den rättfärdighet som tron ger säger: Fråga inte i ditt hjärta: Vem skall stiga upp till himlen? – det vill säga för att hämta ner Kristus – eller: Vem skall stiga ner i avgrunden? – det vill säga för att hämta upp Kristus från de döda. Vad säger den då? Ordet är nära dig, i din mun och i ditt hjärta – det vill säga trons ord, det som vi förkunnar. 




Evangelium: Lukas 1:46-55  
Då sade Maria: 
”Min själ prisar Herrens storhet, min ande jublar över Gud, min frälsare: Han har vänt sin blick till sin ringa tjänarinna. Från denna stund skall alla släkten prisa mig salig: stora ting låter den Mäktige ske med mig, Hans namn är heligt, och Hans förbarmande med dem som fruktar Honom varar från släkte till släkte. Han gör mäktiga verk med sin arm, Han skingrar dem som har övermodiga planer. Han störtar härskare från deras troner, och Han upphöjer de ringa. Hungriga mättar Han med sina gåvor, och rika skickar Han tomhänta bort. Han tar sig an sin tjänare Israel och håller sitt löfte till våra fäder: att förbarma sig över Abraham och hans barn, till evig tid.”  








Årgång 2




Gammaltestamentlig text: Sefanja 3:14-17  
Jubla, dotter Sion, ropa ut din glädje, Israel! Gläd dig, dotter Jerusalem, fröjda dig av hela ditt hjärta! Herren har upphävt domen över dig och undanröjt dina fiender. Herren, Israels konung, bor hos dig. Du har ingenting mer att frukta. 
Den dagen skall Jerusalem få höra: ”Sion, var inte rädd, låt inte händerna sjunka i missmod. Herren, din Gud, bor hos dig, hjälten och räddaren. Han jublar av glädje över dig i sin översvallande kärlek.”












Epistel: Filipperbrevet 4:4-7 
Gläd er alltid i Herren. Än en gång vill jag säga: gläd er. Låt alla människor se hur fördragsamma ni är. Herren är nära. Gör er inga bekymmer, utan när ni åkallar och ber, tacka då Gud och låt Honom få veta alla era önskningar. Då skall Guds frid, som är mera värd än allt vi tänker, ge era hjärtan och era tankar skydd i Kristus Jesus. 




Evangelium: Luk 1:30-33 
Ängeln sade till Maria: ”Var inte rädd, Maria, du har funnit nåd hos Gud. Du skall bli havande och föda en son, och du skall ge Honom namnet Jesus. Han skall bli stor och kallas den Högstes son. Herren Gud skall ge Honom Hans fader Davids tron, och Han skall härska över Jakobs hus för evigt, och Hans välde skall aldrig ta slut.” Maria sade till ängeln: ”Hur skall detta ske? Jag har ju aldrig haft någon man.” Men ängeln svarade henne: ”Helig Ande skall komma över dig, och den Högstes kraft skall vila över dig. Därför skall barnet kallas heligt och Guds son.” 








Årgång 3




Gammaltestamentlig text: Jesaja 52:7-10  
Härligt är att höra budbärarens steg när han kommer över bergen, han som bär bud om seger, som ropar ut goda nyheter, bär bud om räddning och säger till Sion: ”Din Gud är konung!” Hör, dina väktare ropar och jublar. Med egna ögon ser de hur Herren vänder åter till Sion. Brist ut i jubel, Jerusalems ruiner, Herren tröstar sitt folk och friköper Jerusalem. Herren visar sin makt och helighet inför alla folk, hela jorden skall se hur vår Gud räddar oss.
 
Epistel: Andra Korinthierbrevet 1:17-22  
Är jag så mänskligt svag i mina beslut att jag säger ja och nej på en gång? Gud kan gå i god för att vad jag säger till er inte är både ja och nej. Guds son, Kristus Jesus, som vi har förkunnat bland er, jag och Silvanus och Timotheos, Han var inte både ja och nej, i Honom finns bara ett ja. Ty alla Guds löften har fått sitt ja genom Honom. Därför säger vi också genom Honom vårt Amen, Gud till ära. Det är Gud som befäster både er och mig i tron på Kristus och som har smort oss; Han har satt sitt sigill på oss och gett oss Anden som en borgen i våra hjärtan. 




Evangelium: Lukas 1:39-45  
Några dagar efter ängelns besök gav sig Maria i väg och skyndade till en stad i Juda bergsbygd; hon gick till Sakarias hus och sökte upp Elisabet. När Elisabet hörde Marias hälsning sparkade barnet till i henne, och hon fylldes av Helig Ande. Hon ropade med hög röst: ”Välsignad är du mer än andra kvinnor, och välsignat det barn du bär inom dig. Hur kan det hända mig att min herres mor kommer till mig? När mina öron hörde din hälsning sparkade barnet till i mig av fröjd. Salig hon som trodde, ty det som Herren har låtit säga henne skall gå i uppfyllelse.” 








Psaltarpsalm: Psaltaren 145:8-13  
Nådig och barmhärtig är Herren, sen till vrede och rik på kärlek. 
Herren är god mot alla, barmhärtig mot allt Han har skapat.
Herre, allt Du har skapat skall tacka Dig, Dina trogna skall lovsjunga Dig. 
De skall tala om Ditt rikes ära och förkunna Din väldiga kraft, 
så att alla lär känna Din makt, Ditt rikes ära och härlighet. 
Ditt rike står i alla tider, Ditt välde från släkte till släkte.
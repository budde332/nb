Andra söndagen i Påsktiden








”Påskens vittnen”








Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som uppstod segrande ur graven, ge oss Din frälsning. Herre, förbarma Dig
Förs        Herre, förbarma Dig
Präst        Kristus, Du som lever mitt ibland oss, stärk vår tro. Kristus, förbarma Dig
Förs        Kristus, förbarma Dig
Präst        Herre, Du som en gång ska låta det nya livet framstå i all sin härlighet, låt oss växa för Ditt rike. Herre, förbarma Dig
Förs        Herre, förbarma Dig








Kollektbön
Livets Gud, Du som skänker oss påskens glädje,
bevara korsets och uppståndelsens evangelium i våra hjärtan,
så att vi dagligen dör från synden och uppstår till att leva i Dig för evigt.
Genom Din Son Jesus Kristus, vår Herre, som lever och verkar med Dig och den Helige Ande i en gudom, från evighet till evighet.








Psaltarversikel, verserna. Antifon föregår, ingår mellan verserna och avslutar.
Jag ropade till Herren i mitt trångmål * Herren svarade, Han förde mig ut i frihet.
Herren är min kraft och mitt värn, * Han blev min räddning.








Inledningen i förbönen
Himmelske Fader, Du som genom Jesu Kristi död och uppståndelse gör allting nytt, i Hans namn kommer vi till Dig och ber.








Slutbön i Ordets gudstjänst
Lovad vare Du, som gav oss det eviga livet genom Din Son,
hjälp oss att stå fasta i tron på Honom och i hoppet om en evig salighet hos Dig.
Genom Jesus Kristus, Din Son, vår levande Herre.








Bön efter kommunionen
Lovad vare Du, himmelske Fader, som i Din Sons uppståndelse har fött oss på nytt till ett levande hopp,
låt brödet och kalken, Hans kropp och blod, ge oss styrka till att i tro och kärlek följa Honom efter.
Genom Honom, Jesus Kristus, vår Herre.
________________




________________
Årgång 1








Gammaltestamentlig text: Jesaja 43:10-13 
Ni är mina vittnen, säger Herren, min tjänare, den som jag har utvalt, för att ni skall få insikt och tro mig, förstå att jag är Gud. Ingen gud har blivit till före mig, ingen skall komma efter mig. 
Jag, jag är Herren, ingen annan än jag kan ge räddning. Det var jag som förutsade och förkunnade, ingen främmande gud ibland er. Ni är mina vittnen, säger Herren. 
Jag är Gud, också i framtiden är jag densamme. Ingen kan rycka något ur min hand, det jag gör kan ingen göra om intet.








Epistel: Första Korinthierbrevet 15:1-11 
Jag vill påminna er om evangeliet som jag förkunnade, som ni också tog emot, på vars grund ni står och genom vilket ni blir räddade. Jag vill påminna er om orden i min förkunnelse – den håller ni väl fast vid, annars var det bortkastat att ni kom till tro. 
Bland det första jag förde vidare till er var detta som jag själv hade tagit emot: att Kristus dog för våra synder i enlighet med skrifterna, att Han blev begravd, att Han uppstod på tredje dagen i enlighet med skrifterna och att Han visade sig för Kefas och sedan för de tolv. Därefter visade Han sig för mer än femhundra bröder vid ett och samma tillfälle, de flesta är ännu i livet, men några har avlidit. Därefter visade Han sig för Jakob och sedan för alla apostlarna. Allra sist visade Han sig också för mig, detta ofullgångna foster. Jag är ju den allra minste av apostlarna, inte värdig att kallas apostel, eftersom jag har förföljt Guds församling. Men genom Guds nåd är jag vad jag är, och Hans nåd mot mig har inte varit förspilld. Jag har arbetat mer än någon av dem, fast inte jag själv, utan Guds nåd som har varit med mig. Jag eller de – så är det vi förkunnar, och så är det ni har lärt er att tro. 








Evangelium: Johannesevangeliet 21:1-14 
Jesus visade sig igen för lärjungarna vid Tiberiassjön. Det gick till så: Simon Petrus och Tomas, som kallades Tvillingen, Natanael från Kana i Galileen, Sebedaios’ söner och två andra lärjungar var tillsammans. Simon Petrus sade till de andra: ”Jag ger mig ut och fiskar.” De sade: ”Vi följer med dig.” De  gick ut och steg i båten, men den natten fick de ingenting.
När morgonen kom stod Jesus på stranden, men lärjungarna förstod inte att det var Han. Och Jesus frågade: ”Mina barn, har ni ingen fisk?” De svarade nej, och Han sade: ”Kasta ut nätet på högra sidan om båten, så får ni.” De kastade ut nätet, och nu orkade de inte dra in det för all fisken. Den lärjunge som Jesus älskade sade då till Petrus: ”Det är Herren!” När Simon Petrus hörde att det var Herren knöt han om sig ytter plagget, för han var inte klädd, och hoppade i vattnet. De andra lärjungarna kom efter i båten med fångsten på släp; de hade inte långt till land, bara ett hundratal meter. Då de steg i land fick de se en glödhög och fisk som låg på den och bröd. Jesus sade till dem: ”Hämta några av fiskarna som ni just fick.” Simon Petrus gick upp på stranden och drog i land nätet, som var fullt av stora fiskar, 153 stycken. Och fast det var så många gick nätet inte sönder. 
Jesus sade till lärjungarna: ”Kom och ät.” Ingen av dem vågade fråga Honom vem Han var; de förstod att det var Herren. Jesus gick fram och tog brödet och gav dem, och likaså fisken. Detta var tredje gången som Jesus visade sig för sina lärjungar sedan Han uppstått från de döda. 








Årgång 2












Årgång 2




Gammaltestamentlig text: Jeremia 18:1-6
Detta ord kom till Jeremia från Herren: ”Gå ner till krukmakarens hus. Där skall jag låta dig höra mina ord.” 
Då gick jag ner till krukmakarens hus och fann honom i arbete vid drejskivan. Ibland misslyckades lerkärlet som krukmakaren formade med sina händer, och då gjorde han om det till ett nytt kärl, så som han ville ha det. 
Herrens ord kom till mig: ”Skulle jag inte kunna göra med er, Israels folk, så som denne krukmakare gör, säger Herren. Som leran i krukmakarens händer, så är ni i mina händer, Israels folk.”








Epistel: Första Johannesbrevet 5:1-5
Var och en som tror att Jesus är Kristus, han är född av Gud, och den som älskar Fadern älskar också Hans barn. Att vi älskar Guds barn ser vi därav att vi älskar Gud och håller Hans bud. Ty detta är kärleken till Gud: att vi håller Hans bud. Hans bud är inte tunga, eftersom alla som är födda av Gud besegrar världen, och detta är den seger som har besegrat världen: vår tro. Vem kan besegra världen utom den som tror att Jesus är Guds son?




Evangelium: Johannes 21:15-19
När Jesus och Hans lärjungar hade ätit sade Jesus till Simon Petrus: ”Simon, Johannes son, älskar du mig mer än de andra gör?” Simon svarade: ”Ja, herre, Du vet att jag har Dig kär.” Jesus sade: ”För mina lamm på bete.” Och Han frågade honom för andra gången: ”Simon, Johannes son, älskar du mig?” Simon svarade: ”Ja, herre, Du vet att jag har Dig kär.” Jesus sade: ”Var en herde för mina får.” Och Han frågade honom för tredje gången: ”Simon, Johannes son, har du mig kär?” Petrus blev bedrövad när Jesus för tredje gången frågade: ”Har du mig kär?” och han svarade: ”Herre, Du vet allt; Du vet att jag har Dig kär.” Jesus sade: ”För mina får på bete. Sannerligen, jag säger dig: när du var ung spände du själv bältet om dig och gick vart du ville. Men när du blir gammal skall du sträcka ut dina armar och någon annan skall spänna bältet om dig och föra dig dit du inte vill.” (Så angav Han med vad för slags död Petrus skulle förhärliga Gud.) Sedan sade Han till honom: ”Följ mig!” 








Årgång 3












Årgång 3




Gammaltestamentlig text: Sakarja 8:6-8  
Så säger Herren Sebaot: Om de som är kvar av folket tror att detta är omöjligt i kommande dagar, är det därför omöjligt för mig? frågar Herren Sebaot. Så säger Herren Sebaot: Jag skall rädda mitt folk ut ur österns länder och västerns. Jag skall hämta dem hit och låta dem bo i Jerusalem. De skall vara mitt folk och jag skall vara deras Gud i trohet och rättfärdighet. 








Epistel: Första Petrusbrevet 1:3-9 
Välsignad är vår herre Jesu Kristi Gud och Fader. I sin stora barmhärtighet har Han fött oss på nytt till ett levande hopp genom Jesu Kristi uppståndelse från de döda, till ett arv som inte kan förstöras, fläckas eller vissna och som väntar på er i himlen. Ty Guds makt beskyddar er genom tron fram till den frälsning som finns beredd att uppenbaras i den sista tiden. Därför kan ni jubla, även om ni just nu en kort tid skulle få utstå prövningar av olika slag, för att det som är äkta i er tro – och detta är långt dyrbarare än det förgängliga guldet, som dock måste prövas i eld – skall ge pris, härlighet och ära när Jesus Kristus uppenbaras. Ni har inte sett Honom men älskar Honom ändå; ni ser Honom ännu inte men tror på Honom och kan jubla i outsäglig, himmelsk glädje då ni nu står nära målet för er tro: era själars räddning. 








Evangelium: Johannes 20:24-31
En av de tolv, Tomas, som kallades Tvillingen, hade inte varit med när Jesus kom. De andra lärjungarna sade nu till honom: ”Vi har sett Herren”, men han sade: ”Om jag inte får se spikhålen i Hans händer och sticka fingret i spikhålen och sticka handen i Hans sida tror jag det inte.” 
En vecka senare var lärjungarna samlade igen, och Tomas var med. Då kom Jesus, trots att dörrarna var reglade, och stod mitt ibland dem och sade: ”Frid åt er alla.” Därefter sade Han till Tomas: ”Räck hit ditt finger, här är mina händer; räck ut din hand och stick den i min sida. Tvivla inte, utan tro!” Då svarade Tomas: ”Min Herre och min Gud.” Jesus sade till honom: ”Du tror därför att du har sett mig. Saliga de som inte har sett men ändå tror.” 
Också många tecken som inte har tagits med i denna bok gjorde Jesus i sina lärjungars åsyn. Men dessa har upptecknats för att ni skall tro att Jesus är Messias, Guds son, och för att ni genom att tro skall ha liv i Hans namn.
 








Psaltarpsalm: Psaltaren 145:1-7
Jag sjunger om Din storhet, Gud, min konung, nu och för evigt prisar jag Ditt namn. 
Dag efter dag vill jag prisa Dig, nu och för evigt sjunga Ditt lov. 
Stor är Herren, högt är Han prisad, ingen kan fatta Hans storhet. 
Släkte efter släkte skall hylla Dina verk och vittna om Dina väldiga gärningar. 
De skall tala om Din härlighet, Ditt höga majestät, och de under som Du gör vill jag besjunga. 
De skall prisa Din fruktansvärda makt, och Din storhet vill jag förkunna. 
De skall ropa ut Din stora godhet och jubla över Din trofasthet.
<!--stackedit_data:
eyJoaXN0b3J5IjpbMTk2MjU1MDY5Ml19
-->
Apostladagen




”Sänd mig”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du har tänkt gott om oss alltsedan vi blev till, visa oss Din väg och gör oss villiga att gå den. Herre, förbarma Dig
Förs        Herre, förbarma Dig
Präst        Kristus, Du har gjort oss till lemmar i Din kyrka, använd oss i Din tjänst. Kristus, förbarma Dig
Förs        Kristus, förbarma Dig
Präst        Herre, Du har lagt en grund för vår uppgift här i världen, hjälp oss att hålla oss till den. Herre, förbarma Dig
Förs        Herre, förbarma Dig




Kollektbön
Herre vår Gud, Du som sände apostlarna att vittna om Din Son Jesus Kristus,
ge oss kraft att i deras efterföljd förkunna Ditt evangelium, 
så att alla folk får se Din frälsning.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herre, lär mig Dina vägar, * visa mig Dina stigar.
Led mig i Din sanning, lär mig, Du som är min Gud, min räddare, * ständigt hop pas jag på Dig.        




Inledningen i förbönen
Himmelske Fader, Du som har gjort Din kyrka till Din budbärare att i ord och handlingar förkunna Dina väldiga gärningar,
i Din Sons, vår Herres Jesu Kristi namn kommer vi till Dig och ber: 




Slutbön i Ordets gudstjänst
Gud vår Fader, utrusta oss med Din Helige Ande, så att vi lever som Kristi lär jungar och i tro och lydnad går Dina ärenden.
Genom samme Din Son Jesus Kristus, vår Herre.




Bön efter kommunionen
Lovad vare Du, Herre vår Gud, som på nytt låtit oss fira den himmelrikets måltid som gör oss till en kropp i Din Son, ge oss kraft att gå vart Du än sänder oss och att i allt förkunna Din ära.
Genom Honom, Din Son, Jesus Kristus, vår Herre.
________________
Årgång 1




Gammaltestamentlig text: Hesekiel 1:26 – 2:3, 8-10
Däruppe syntes något som liknade safir. Det såg ut som en tron. Och högst uppe, på det som såg ut som en tron, syntes något som tycktes ha mänsklig gestalt. Från det som föreföll vara hans höfter och uppåt såg jag att det glimmade som av vitt guld – det liknade en eldkrans – och från det som föreföll vara hans höfter och neråt såg jag något som liknade eld. Han var omstrålad av ljus. Och som bågen bland molnen en regnvädersdag var det ljus som omstrålade honom.
Så tedde sig anblicken av Herrens härlighet. När jag såg detta föll jag ner med ansiktet mot marken. Och jag hörde någon tala.
”Människa”, sade han, ”res dig upp! Jag vill tala med dig.” Medan han talade fyll des jag av en andekraft som reste mig upp. Och jag hörde den som talade till mig. ”Människa”, sade han, ”jag sänder dig till israeliterna, de trotsiga som trotsar min vilja. Både de och deras fäder har varit upproriska mot mig till den dag som i dag är.   
Människa! Lyssna till vad jag har att säga dig. Var inte motsträvig som detta mot sträviga folk. Öppna din mun och ät det jag ger dig.” Jag såg en hand sträckas fram mot mig, och handen höll en bokrulle. Han rullade upp den, och jag såg att den var fullskriven på både framsidan och baksidan. Det som stod skrivet där var klagan, suckar och jämmer.
 
Epistel: Första Timotheosbrevet 1:12-17  
Jag tackar Honom som har gett mig kraft, Kristus Jesus, vår herre, för att Han fann mig värd förtroende och tog mig i sin tjänst, mig som förut var en hädare och hänsynslös förföljare. Men jag mötte förbarmande därför att jag handlade i okunnighet, i min otro. Vår herres nåd har överflödat, med tro och kärlek i Kristus Jesus. Detta är ett ord att lita på och värt att helt ta till sig, Kristus Jesus har ju kommit till världen för att rädda syndare – och bland dem är jag den störste. Men jag mötte för barmande, och det för att Kristus Jesus skulle kunna visa allt sitt tålamod på mig som den förste, urtypen för dem som skall komma till tro på Honom och vinna evigt liv. Evighetens konung, oförgänglig, osynlig, den ende Guden – Hans är äran och härligheten i evigheters evighet, amen. 




Evangelium: Lukas 5:1-11  
En gång när Jesus stod vid Gennesaretsjön och folket trängde på för att höra Guds ord fick Han se två båtar ligga vid stranden; fiskarna hade gått ur för att skölja näten. Han steg i den ena båten, som tillhörde Simon, och bad honom att ro ut ett litet stycke. Sedan satte Han sig ner och undervisade folket från båten. 
När Han hade slutat tala sade Han till Simon: ”Ro ut på djupt vatten och lägg ut näten där.” Simon svarade: ”Mästare, vi har hållit på hela natten utan att få något. Men eftersom Du säger det skall jag lägga ut näten.” Och de gjorde så och drog ihop en väldig mängd fisk. Näten var nära att brista, och de vinkade åt sina kamrater i den andra båten att komma och hjälpa till. De kom, och man fick så mycket fisk i båda båtarna att de höll på att sjunka. Då kastade sig Simon Petrus ner vid Jesu knän och sade: ”Lämna mig, herre, jag är en syndare.” Ty han och de som var med honom greps av bävan när de såg all fisken de hade fångat – likaså Jakob och Johannes, Sebedaios söner, som hörde till samma fiskelag som Simon. Men Jesus sade till Simon: ”Var inte rädd. Från denna stund skall du fånga människor.” Då rodde de i land, lämnade allt och följde Honom. 








Årgång 2




Gammaltestamentlig text: Jesaja 6:1-8  
Det år då kung Ussia dog såg jag Herren. Han satt på en hög och upphöjd tron, och Hans mantelsläp fyllde templet. Serafer stod ovanför Honom, var och en med sex vingar: med två vingar skylde de ansiktet, med två skylde de kroppen och med två flög de. Och de ropade till varandra: Helig, helig, helig är Herren Sebaot! Hela jorden är full av Hans härlighet. Ropet kom trösklarna att skaka i sina fästen, och templet fylldes av rök. Jag sade: Ve mig! Jag är förlorad, ty jag har orena läppar och jag bor bland ett folk med orena läppar, och mina ögon har sett Konungen, Herren Sebaot. 
En av seraferna flög fram till mig med ett glödande kol som han hade tagit från altaret med en tång. Med det vidrörde han min mun och sade: ”När detta vidrör dina läppar blir din skuld borttagen och din synd sonad.” Och jag hörde Herrens röst. Han sade: ”Vem skall jag sända, vem vill vara vår budbärare?” Jag svarade: ”Jag, sänd mig!” 




Epistel: Första Petrusbrevet 2:4-10  
När ni kommer till Honom, den levande stenen, ratad av människor men utvald av Gud och ärad av Honom, då blir också ni till levande stenar i ett andligt husbygge. Ni blir ett heligt prästerskap och kan frambära andliga offer som Gud vill ta emot tack vare Jesus Kristus. Det står ju i skriften: Se, på Sion lägger jag en hörnsten, utvald och ärad; den som tror på den skall inte stå där med skam. Äran tillfaller alltså er som tror. Men för dem som inte tror har stenen som husbyggarna ratade blivit en hörnsten, en sten som de snavar på, en klippa som de stöter emot. De stö ter emot därför att de inte lyder ordet. Så är det förutbestämt för dem. Men ni är ett utvalt släkte, kungar och präster, ett heligt folk, Guds eget folk som skall förkunna Hans storverk. Han har kallat er från mörkret till sitt underbara ljus. Ni som förut inte var ett folk är nu Guds folk. Ni som förut inte fann barmhärtighet har nu funnit barmhärtighet. 




Evangelium: Matteus 16:13-20  
När Jesus kom till området kring Caesarea Filippi frågade Han sina lärjungar: ”Vem säger människorna att Människosonen är?” De svarade: ”Somliga säger Johannes döparen, men andra säger Elia och andra Jeremia eller någon profet.” – ”Och ni”, frågade Han, ”vem säger ni att jag är?” Simon Petrus svarade: ”Du är Messias, den levande Gudens son.” Då sade Jesus till honom: ”Salig är du, Simon Barjona, ty ingen av kött och blod har uppenbarat detta för dig, utan min fader i himlen. Och jag säger dig att du är Petrus, Klippan, och på den klippan skall jag bygga min kyrka, och dödsrikets portar skall aldrig få makt över den. Jag skall ge dig nycklarna till himmelriket. Allt du binder på jorden skall vara bundet i himlen, och allt du löser på jorden skall vara löst i himlen.” 
Sedan förbjöd Han lärjungarna att tala om för någon att Han var Messias. 








Årgång 3




Gammaltestamentlig text: Jeremia 1:4-10  
Herrens ord kom till mig: Innan jag formade dig i moderlivet utvalde jag dig, innan du kom ut ur modersskötet gav jag dig ett heligt uppdrag: att vara profet för folken. Men jag svarade: ”Nej, Herre, min Gud, jag duger inte till att tala – jag är för ung!” Då sade Herren till mig: Säg inte att du är för ung utan gå dit jag sänder dig och säg det jag befaller dig! Låt dem inte skrämma dig, ty jag är med dig och jag skall rädda dig, säger Herren. Och Herren sträckte ut handen, rörde vid min mun och sade: Jag lägger mina ord i din mun. I dag ger jag dig makt över folk och riken. Du skall rycka upp och vräka omkull, förstöra och bryta ner, bygga upp och plantera.  




Epistel: Romarbrevet 16:1-7  
Jag vill lägga ett gott ord för vår syster Foibe, som tjänar församlingen i Kenchreai. Ta emot henne i Herren på ett sätt som anstår de heliga. Hjälp henne med allt hon kan begära av er. Hon har själv varit ett stöd för många, också för mig. Hälsa Prisca och Aquila, mina medarbetare i Kristus Jesus. De har vågat livet för mig, och inte bara jag utan alla hednakristna församlingar tackar dem. Hälsa också församlingen som möts i deras hus. Hälsa min käre Epainetos, Asiens första gåva till Kristus. Hälsa Maria, som har arbetat mycket för er. Hälsa Andronikos och Junias, mina stamfränder och medfångar; de är högt ansedda som apostlar och har bekänt sig till Kristus före mig. 




Evangelium: Markus 3:7-19
Jesus drog sig undan mot sjön tillsammans med sina lärjungar. En massa männi skor från Galileen följde med, men också från Judeen, Jerusalem och Idumeen och från andra sidan Jordan och från trakten kring Tyros och Sidon kom människor i massor till Honom när de hörde talas om allt Han gjorde. Han sade åt sina lärjungar att ha en båt till reds, så att Han slapp bli trängd av folkmassan. Han hade botat många, och nu kom alla som led av någon plåga och trängde sig på Honom för att få röra vid Honom. Och när de orena andarna såg Honom föll de ner för Honom och ro pade: ”Du är Guds son.” Men Han förbjöd dem strängt att avslöja vem Han var. 
Sedan gick Han upp på berget och kallade till sig några som Han hade utvalt, och de kom till Honom. Han utsåg tolv som skulle följa Honom och som Han skulle skicka ut att predika och ha makt att driva ut demonerna. Och de tolv Han utsåg var: Simon, som Han gav namnet Petrus, Sebedaios' son Jakob och Jakobs bror Jo hannes, vilka Han gav namnet Boanerges, det vill säga Åskans söner, vidare And reas, Filippos, Bartolomaios, Matteus, Tomas, Alfaios son Jakob, Taddaios, Simon Kananaios och Judas Iskariot, han som förrådde Honom. 




Psaltarpsalm: Psaltaren 40:6-12  
Stora är de ting Du har gjort, Dina under, Herre, min Gud,
och Dina planer med oss. Ingen kan mäta sig med Dig.
Jag vill tala och berätta om dem, men de är fler än jag kan räkna. 
Slaktoffer och matoffer önskar Du inte, Du har lärt mig att lyssna.
Brännoffer och syndoffer begär Du inte, därför säger jag: Jag är här. I bokrullen står vad jag skall göra. 
Gärna gör jag Din vilja, min Gud, jag har Din lag i mitt hjärta. 
Jag bär bud om Din trofasta hjälp till den stora tempelskaran.
Jag håller inte tillbaka mina ord, det vet Du, Herre. 
Jag tiger inte om Din hjälp, att Du är trofast och räddar förkunnar jag.
Jag döljer inte Din godhet och trohet för den stora tempelskaran. 
Du, Herre, håller inte tillbaka Din barmhärtighet mot mig, Din godhet och Din trohet skall alltid bevara mig.
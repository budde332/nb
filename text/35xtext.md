Fjärde söndagen i Påsktiden




”Vägen till livet”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du gav Ditt liv för vår skull och uppstod segrande ur graven för vår rättfärdiggörelses skull, hjälp oss att leva i Din efterföljd. Herre, förbarma Dig
Förs        Herre, förbarma Dig
Präst        Kristus, Du är vägen, sanningen och livet, gör Din väg tydlig för oss. Kris tus, förbarma Dig
Förs        Kristus, förbarma Dig
Präst        Herre, Du ska en gång se oss ansikte mot ansikte, stärk vår tro och vårt hopp. Herre, förbarma Dig
Förs        Herre, förbarma Dig




Kollektbön
Herre vår Gud, Du som med Din sannings ljus leder dem som far vilse in på rätta vägen,
kom med Din nåd till alla som bekänner Kristus,
så att vi vänder oss från det onda och följer det goda.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
De som sår under tårar * skall skörda med jubel.
Gråtande går de och sår sin säd. * Jublande kommer de och bär sina kärvar.        




Inledningen i förbönen
Himmelske Fader, Din Son, vår uppståndne Herre, är både vårt liv och vår väg till det fullkomliga livet, i Hans namn kommer vi till Dig och ber.




Slutbön i Ordets gudstjänst
Herre, himmelske Fader, ge oss nåden att leva med Dig och den Du har sänt, Han som är vägen, sanningen och livet, och så gå Dina ärenden också genom pröv ningar och lidanden. Genom Honom, Jesus Kristus, Din Son, vår levande Herre.




Bön efter kommunionen
Lovad vare Du, Herre, vår Gud, som ger oss att äta av det bröd som kommer ned från himmelen, håll alltid vår blick riktad mot den eviga härligheten så att vi genom Din Andes kraft lever i trohet och kärlek. Genom Din Son, Jesus Kristus, vår Herre.
________________
Årgång 1




Gammaltestamentlig text: Jesaja 54:7-10
Ett kort ögonblick övergav jag dig, men i stor kärlek tar jag dig åter. Jag dolde mitt ansikte för dig i häftig vrede ett ögonblick, men evigt trofast visar jag dig nu min kärlek, säger din befriare, Herren. 
Det är som på Noas tid, då jag svor att Noas flod aldrig mer skulle dränka jorden. Så svär jag nu att inte mer vredgas och inte mer rasa mot dig. Om än bergen rubbas och höjderna vacklar, skall min trohet mot dig inte rubbas och mitt fredsförbund inte vackla, säger Han som älskar dig, Herren.




Epistel: Hebreerbrevet 13:12-16
Jesus led utanför stadsporten för att med sitt blod rena folket. Låt oss då gå ut till Honom utanför lägret och dela Hans smälek. Ty här på jorden har vi ingen stad som består, men vi söker den stad som skall komma. Så vill vi genom Honom ständigt frambära lovsång som ett offer till Gud, en frukt från läppar som prisar Hans namn. Men glöm inte att göra gott och att dela med er; sådana offer behagar Gud. 




Evangelium: Johannesevangeliet 16:16-22
Jesus sade: ”En kort tid och ni ser mig inte längre, ännu en kort tid och ni skall se mig igen.” Då sade några av lärjungarna till varandra: ”Vad menar Han när Han säger: 'En kort tid och ni ser mig inte längre, ännu en kort tid och ni skall se mig igen', och när Han säger: 'Jag går till Fadern'?” De sade: ”Vad menar Han med 'en kort tid'? Vi förstår inte vad Han säger.” Jesus märkte att de ville fråga Honom och sade till dem: ”Ni undrar varför jag sade: 'En kort tid och ni ser mig inte längre, ännu en kort tid och ni skall se mig igen'? Sannerligen, jag säger er: ni kommer att gråta och klaga, men världen skall glädja sig. Ni kommer att sörja, men er sorg skall vändas i glädje. När en kvinna skall föda har hon det svårt, för hennes stund har kommit. Men när hon har fött sitt barn minns hon inte längre sina plågor i glädjen över att en människa har fötts till världen. Nu har också ni det svårt. Men jag skall se er igen, och då skall ni glädjas, och ingen skall ta er glädje ifrån er.” 








Årgång 2
Gammaltestamentlig text: Jesu Syrak vishet 28:3-7 
Om en människa bär på agg mot en annan, hur kan hon då kräva läkedom av Herren? Hon visar ingen nåd mot sin medmänniska, men när hon själv har syndat tar hon till böner! Hon bär på agg, hon som själv är dödlig – vem skall då ge försoning för hennes synder? Tänk på livets slut och hata inte mer; minns döden och förgängelsen, håll fast vid buden. Tänk på buden och vredgas inte på din nästa; minns förbundet med den Högste och glöm andras fel.  




Epistel: Andra Korinthierbrevet 4:16-18 
Jag ger inte upp. Även om min yttre människa bryts ner förnyas min inre människa dag för dag. Mina kortvariga lidanden väger ju oändligt lätt mot den överväldigande, eviga härlighet de bereder åt mig, som inte riktar blicken mot det synliga utan mot det osynliga. Det synliga är förgängligt, men det osynliga är evigt. 




Evangelium: Johannes 14:1-14
Jesus sade: ”Känn ingen oro. Tro på Gud, och tro på mig. I min faders hus finns många rum. Skulle jag annars säga att jag går bort för att bereda plats för er? Och om jag nu går bort och bereder plats för er, så skall jag komma tillbaka och hämta er till mig, för att också ni skall vara där jag är. Och vägen dit jag går, den känner ni.” Tomas sade: ”Herre, vi vet inte vart Du går. Hur kan vi då känna vägen?” Jesus svarade: ”Jag är vägen, sanningen och livet. Ingen kommer till Fadern utom genom mig. Om ni har lärt känna mig skall ni också lära känna min fader. Ni känner Honom redan nu och ni har sett Honom.” Filippos sade: ”Herre, visa oss Fadern, det är nog för oss.” Jesus svarade: ”Så länge har jag varit tillsammans med er, och ändå känner du mig inte, Filippos? Den som har sett mig har sett Fadern. Hur kan du då säga: Visa oss Fadern? Tror du inte att jag är i Fadern och Fadern i mig? De ord jag säger er, dem talar jag inte av mig själv; Fadern är i mig och utför sina gärningar. Tro mig när jag säger att jag är i Fadern och Fadern i mig. Eller tro åtminstone för gärningarnas skull. Sannerligen, jag säger er: den som tror på mig, han skall utföra gärningar som jag, och ännu större, och vad ni än ber om i mitt namn skall jag göra, så att Fadern blir förhärligad genom Sonen. Om ni ber om något i mitt namn skall jag göra det.” 








Årgång 3




Gammaltestamentlig text: Exodus (Andra Mosebok) 13:20-22
Israeliterna bröt upp från Suckot och slog läger i Etam, vid randen av öknen. Om dagen gick Herren framför dem i en molnpelare för att visa dem vägen, och om natten gick Han i en eldpelare för att lysa dem. Så kunde de vandra både dag och natt. Molnpelaren gick ständigt framför dem om dagen och eldpelaren om natten.




Epistel: Första Thessalonikerbrevet  5:9-11
Gud har inte bestämt oss till att bli offer för vreden utan till att vinna frälsning genom vår Herre Jesus Kristus, som har dött för oss för att vi skall leva tillsammans med Honom, vare sig vi nu är vakna eller sover. Därför skall ni trösta och bygga upp varandra, så som ni ju också gör. 




Evangelium: Johannes 13:31-35
När Judas hade gått sade Jesus: ”Nu har Människosonen förhärligats, och Gud har förhärligats i Honom. Är nu Gud förhärligad i Honom skall Gud också förhärliga Honom i sig, och Han skall snart förhärliga Honom. Ännu en kort tid är jag hos er, mina barn. Ni kommer att söka efter mig, och jag säger nu till er vad jag sade till judarna: Dit jag går kan ni inte komma. Ett nytt bud ger jag er: att ni skall älska varandra. Så som jag har älskat er skall också ni älska varandra. Alla skall förstå att ni är mina lärjungar om ni visar varandra kärlek.” 








Psaltarpsalm: Psaltaren 147:1-7
Halleluja! Det är gott att sjunga vår Guds lov, lovsång är skön och ljuvlig.
Herren bygger upp Jerusalem och samlar det skingrade Israel. 
Han ger läkedom åt de förtvivlade, helar deras sår. 
Han bestämmer stjärnornas antal och ger dem deras namn. 
Vår Herre är stor, Hans kraft är väldig, Hans vishet är utan gräns. 
Herren stöder de svaga, de gudlösa slår Han till marken,
Tacka Herren Gud med sång, lovsjung Gud till lyra.
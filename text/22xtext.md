Första söndagen i Fastan








”Prövningens stund”








Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som prövats på alla sätt och varit som vi, se i nåd till oss syndare. Herre, förbarma Dig
Förs        Herre, förbarma Dig
Präst        Kristus, Du som var trogen intill döden på korset, ge oss Ditt sinnelag. Kristus, förbarma Dig
Förs        Kristus, förbarma Dig
Präst        Herre, Du som upphöjd över jorden drar alla till Dig, be för oss hos Fadern. Herre, förbarma Dig
Förs        Herre, förbarma Dig








Kollektbön
Herre vår Gud, Du som utgav Din Son i oro och ångest och lät Honom bli frestad,
hjälp oss att följa Honom,
så att vi i kraften från Hans lidande och seger kan motstå ondskans alla angrepp.
Genom Din Son Jesus Kristus, vår Herre.








Psaltarversikel, verserna. Antifon föregår, ingår mellan verserna och avslutar.
Ur djupen ropar jag till Dig, Herre, Herre, hör mitt rop * lyssna när jag bönfaller Dig
Hoppas på Herren, Israel, ty hos Herren finns nåd * Han är den som befriar 








Inledningen i förbönen
Himmelske Fader, Du som har gett oss Din Son för att vi hos Honom ska kunna finna förbarmande och nåd i den stund då vi behöver hjälp, i Hans namn kommer vi till Dig och ber. 








Slutbön i Ordets gudstjänst
Barmhärtige Fader, Du som genom Din Son har besegrat allt ont, styrk oss att fri modigt och troget hålla oss till Dig.
Genom Honom, Din Son, vår Frälsare Jesus Kristus.








Bön efter kommunionen
Barmhärtige Fader, styrk oss i kampen mot alla frestelser genom Ordet som utgår ur Din mun och genom delaktigheten i det enda offer som sonar världens synd. 
Ge oss den eviga seger som Din Son har vunnit åt oss. 
Genom Honom, Jesus Kristus, vår Herre.
________________
Årgång 1








Gammaltestamentlig text: Genesis (= Första Mosebok) 16:1-13
Abrams hustru Saraj hade inte fött honom några barn. Hon hade en egyptisk slav flicka som hette Hagar, och en dag sade Saraj till Abram: ”Herren har gjort mig ofruktsam. Gå till min slavflicka, kanske kan jag få barn genom henne.” Abram samtyckte, och så tog Saraj, Abrams hustru, sin egyptiska slavflicka Hagar och gav henne åt sin man. Abram hade då bott tio år i Kanaan. Abram låg med Hagar, och hon blev havande. Men när hon märkte att hon väntade barn började hon se ner på sin matmor. Då sade Saraj till Abram: ”Denna skymf är ditt fel! Jag lade själv min slavflicka i din famn, men när hon märkte att hon väntade barn började hon se ner på mig. Herren må döma mellan mig och dig!” Abram svarade Saraj: ”Du bestämmer själv över din slavflicka – gör vad du vill med henne!” Saraj bestraffade henne, men då rymde hon. Herrens ängel fann henne vid en källa i öknen, källan på vägen till Shur. ”Hagar”, sade han, ”Sarajs slavflicka, varifrån kommer du och vart är du på väg?” Hon svarade: ”Jag har rymt från min matmor Saraj.” Då sade han till henne: ”Vänd tillbaka till din matmor och underkasta dig henne.” Och Herrens ängel sade: ”Jag skall göra dina ättlingar mycket talrika, så talrika att ingen kan räkna dem.” Herrens ängel sade till henne: ”Du är havande och skall föda en son, och du skall ge honom namnet Ismael, ty Herren har hört din klagan. Mer vildåsna än människa skall han vara, han skall slåss mot alla och alla mot honom. Öster om alla sina bröder skall han bo.” Hagar gav Herren, som hade talat till henne, ett namn: ”Du är Seendets Gud.” Ty hon tänkte: ”Har jag verkligen sett Gud och förblivit vid liv?” 








Epistel: Hebreerbrevet 4:14-16
När vi nu har en mäktig överstepräst som har stigit upp genom himlarna, Jesus, Guds son, låt oss då hålla fast vid vår bekännelse. Vi har inte en överstepräst som är oförmögen att känna med oss i våra svagheter, utan en som har prövats på alla sätt och varit som vi men utan synd. Låt oss därför frimodigt träda fram till nådens tron för att få förbarmande och nåd i den stund då vi behöver hjälp.








Evangelium: Matteus 4:1-11
Jesus fördes av Anden ut i öknen för att sättas på prov av **djävulen**. När Han hade fastat i fyrtio dagar och fyrtio nätter blev Han till slut hungrig. Då kom **frestaren** och sade till Honom: ”Om du är Guds son, så befall att de här stenarna blir bröd.” Jesus svarade: ”Det står skrivet: Människan skall inte leva bara av bröd, utan av varje ord som utgår ur Guds mun.” 
Sedan tog djävulen Honom med sig till den heliga staden och ställde Honom högst uppe på tempelmuren och sade: ”Om du är Guds son, så kasta dig ner. Det står ju skrivet: Han skall befalla sina änglar och de skall bära dig på sina händer så att du inte stöter foten mot någon sten.” Jesus sade till honom: ”Det står också skrivet: Du skall inte sätta Herren, din Gud, på prov.” 
Nu tog djävulen Honom med sig upp på ett mycket högt berg och visade Honom alla riken i världen och deras härlighet och sade: ”Allt detta skall jag ge dig om du faller ner och tillber mig.” Då sade Jesus till honom: ”Gå din väg, **Satan**. Det står ju skrivet: Herren, din Gud, skall du tillbe, och endast honom skall du dyrka.” 
Då lät djävulen Honom vara, och änglar kom fram och betjänade Honom. 








Årgång 2












Årgång 2




Gammaltestamentlig text: Genesis (= Första Mosebok) 4:3-7
En gång frambar Kain en offergåva till Herren av markens gröda. Abel frambar också en gåva och offrade de fetaste delarna av de förstfödda djuren i sin hjord. Herren såg med välvilja på Abel och hans gåva men inte på Kain och hans gåva. 
Då blev Kain vred, och han sänkte blicken. Herren sade till Kain: ”Varför är du vred, och varför sänker du blicken? Om du handlar rätt vågar du ju lyfta blicken, men om du inte handlar rätt ligger synden vid dörren. Dig skall den åtrå, men du skall råda över den.”








Epistel: Jakobsbrevet 1:12-15
Salig är den som håller ut då han prövas; när han har bestått provet skall han få det eviga livets segerkrans, som Gud har lovat dem som älskar Honom. 
Ingen som blir prövad skall säga att det är Gud som frestar honom. Gud kan inte frestas av det onda, och själv frestar Han ingen. Blir någon frestad, är det alltid av sitt eget begär som han lockas och snärjs. Och när så begäret har blivit havande föder det synd, och när synden är fullväxt föder den död. 








Evangelium: Matteus 16:21-23
Från den tiden började Jesus förklara för sina lärjungar att Han måste bege sig till Jerusalem och lida mycket genom de äldste och översteprästerna och de skriftlärda och bli dödad och bli uppväckt på tredje dagen. 
Petrus tog Honom då avsides och började förebrå Honom och sade: ”Må Gud bevara Dig, Herre. Något sådant skall aldrig hända Dig.” Men Jesus vände sig om och sade till Petrus: ”Håll dig på din plats, Satan. Du vill få mig på fall, för dina tankar är inte Guds utan människors.” 
















Årgång 3




Gammaltestamentlig text: Genesis (=Första Mosebok) 3:1-13
Ormen var listigast av alla vilda djur som Herren Gud hade gjort. Den frågade kvinnan: ”Har Gud verkligen sagt att ni inte får äta av något träd i trädgården?” Kvinnan svarade: ”Vi får äta frukt från träden, men om frukten från trädet mitt i trädgården har Gud sagt: Ät den inte och rör den inte! Gör ni det kommer ni att dö.” Ormen sade: ”Ni kommer visst inte att dö. Men Gud vet att den dag ni äter av frukten öppnas era ögon, och ni blir som gudar med kunskap om gott och ont.” Kvinnan såg att trädet var gott att äta av: det var en fröjd för ögat och ett härligt träd, eftersom det skänkte vishet. Och hon tog av frukten och åt. Hon gav också till sin man, som var med henne, och han åt. 
Då öppnades deras ögon, och de såg att de var nakna. Och de fäste ihop fikonlöv och band dem kring höfterna. 
De hörde Herren Gud vandra i trädgården i den svala kvällsvinden. Då gömde sig mannen och kvinnan bland träden för Herren Gud. Men Herren Gud ropade på mannen: ”Var är du?” Han svarade: ”Jag hörde Dig komma i trädgården och blev rädd, eftersom jag är naken, och så gömde jag mig.” Herren Gud sade: ”Vem har talat om för dig att du är naken? Har du ätit av trädet som jag förbjöd dig att äta av?” Mannen svarade: ”Kvinnan som Du har ställt vid min sida, hon gav mig av trädet, och jag åt.” Då sade Herren Gud till kvinnan: ”Vad är det du har gjort?” Hon svarade: ”Ormen lurade mig, och jag åt.” 








Epistel: Hebreerbrevet 5:7-10 
Under sitt liv på jorden uppsände Kristus med höga rop och tårar enträgna böner till den som kunde rädda Honom från döden, och Han blev bönhörd därför att Han böjde sig under Guds vilja. Fast Han var son lärde Han sig lyda genom att lida, och när Han hade fullkomnats blev Han för alla som lyder Honom den som bringar evig frälsning, av Gud kallad överstepräst, en sådan som Melkisedek. 








Evangelium: Markus 1:12-13  
Anden drev Jesus ut i öknen, och Han var i öknen fyrtio dagar och sattes på prov av Satan. Han levde bland de vilda djuren, och änglarna betjänade Honom. 
















Psaltarpsalm: Psaltaren 31:2-6  
Till Dig, Herre, tar jag min tillflykt, svik mig aldrig!
Du som är trofast, rädda mig, lyssna på mig, skynda till min hjälp.
Var min klippa dit jag kan fly, borgen där jag finner räddning. 
Ja, Du är min klippa och min borg. Du skall leda och styra mig, Ditt namn till ära. 
Du skall lösa mig ur snaran de gillrat, Du är min tillflykt. 
Jag överlämnar mig i Dina händer.
<!--stackedit_data:
eyJoaXN0b3J5IjpbLTEyODUwNzc4MzNdfQ==
-->
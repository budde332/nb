Tjugoandra söndagen efter Trefaldighet




”Frälsningen”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du kom till den värld som är Din och delade vår nöd. Ge oss Din frälsning. Herre, förbarma Dig
Förs        Herre, förbarma Dig
Präst        Kristus, Du utstod korsets lidande och frälste världen. Ge oss Ditt liv. Kristus, förbarma Dig
Förs        Kristus, förbarma Dig
Präst        Herre, Du ber hos Fadern, för att en gång alla och allt ska prisa Ditt namn. Ge oss Din härlighet. Herre, förbarma Dig
Förs        Herre, förbarma Dig




Kollektbön
Herre vår Gud, Du som vill att alla människor skall bli frälsta,
väck oss till insikt om vårt eviga väl,
så att vi inte går förlorade utan får se Din härlighet.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Jag längtar efter Herren mer än väktarna efter morgonen, * än väk tarna efter mor gonen.
Hoppas på Herren, Israel, ty hos Herren finns nåd, * Han är den som befriar.




Inledningen i förbönen
Himmelske Fader, Du som vill att alla människor ska bli frälsta och som därför sände Din Son till världen, i Hans namn kommer vi till Dig och ber:




Slutbön i Ordets gudstjänst
Himmelske Herre, som älskar Din skapelse och vill hjälpa och frälsa den, ta också oss i Din tjänst. Fullborda det goda verk som Du har börjat genom Din Son Jesus Kristus, vår Herre.




Bön efter kommunionen
Herre Jesus Kristus,
låt oss, som här har ätit och druckit vid Ditt bord, alltid leva trons liv. 
Kläd oss i rättfärdighetens skrud, 
och ge oss till sist del i Ditt rikes bröllopsfest.
Du som lever och verkar i evighet.
________________
Årgång 1




Gammaltestamentlig text: Genesis (Första Mosebok) 45:4-8  
Josef sade till bröderna: ”Kom fram hit.” De gick fram till honom, och Josef sade: ”Jag är Josef, er bror, som ni sålde till Egypten. Men var inte bedrövade för att ni sålde mig hit och förebrå er ingenting. Det var för att rädda liv som Gud skickade mig hit före er. I två år har det nu varit hungersnöd i landet, och det kommer fem år till då man varken skall plöja eller skörda. Gud skickade mig före er för att trygga er fortlevnad på jorden och för att bevara er vid liv och rädda många. Det är alltså inte ni som har skickat mig hit, utan Gud.” 




Epistel: 1 Petr 4:12-19  
Mina kära, bli inte överraskade av det eldprov ni måste gå igenom, som om det vore något oväntat som hände er. Gläd er i stället över att ni delar lidandena med Kristus, ty då får ni jubla av glädje också när Hans härlighet uppenbaras. 
Saliga är ni om ni skymfas för Kristi namns skull, ty härlighetens ande, Guds Ande, vilar över er. Det får inte hända att någon av er måste lida som mördare eller tjuv eller därför att han gör något annat ont eller blandar sig i andras angelägenheter. Men lider han som kristen skall han inte skämmas utan förhärliga Gud just som kristen. Ty nu är tiden inne för domen, och den börjar med Guds hus. Men om den börjar med oss, hur blir då slutet för dem som inte vill tro på Guds evangelium? Om den rättfärdige blir räddad med knapp nöd, hur går det då med den ogudaktige och syndige? Därför skall de som lider efter Guds vilja överlämna sitt liv åt sin trofaste skapare och göra det goda.
 
Evangelium: Matt 23:37-24:2  
Jesus sade: ”Jerusalem, Jerusalem, du som dödar profeterna och stenar dem som blir sända till dig. Hur ofta har jag inte velat samla dina barn så som hönan samlar sina kycklingar under vingarna, men ni ville inte. Nu får ni själva ta hand om ert övergivna hus. Ty jag säger er: ni ser mig inte mera förrän den dag då ni säger: Välsignad är han som kommer i Herrens namn.”
När Jesus lämnade templet och var på väg därifrån kom Hans lärjungar fram till Honom och pekade på tempelbyggnaderna. Då sade Han till dem: ”Se på allt detta – sannerligen, här kommer inte att lämnas sten på sten, allt skall brytas ner.” 








Årgång 2




Gammaltestamentlig text: Nehemja 2:11-20  
Nehemja berättade: Så anlände jag till Jerusalem. När jag hade varit där i tre dagar gick jag om natten ut med bara ett par man. Jag hade inte berättat för någon vad min Gud hade ingivit mig att göra för Jerusalem, och jag tog inte med mig något annat djur än det jag själv red på. Mitt i natten red jag ut genom Dalporten i riktning mot Drakkällan och Dyngporten. Jag undersökte Jerusalems raserade murar och nerbrända portar. Jag fortsatte till Källporten och Kungsdammen, men mitt riddjur kunde inte ta sig fram där. Under natten fortsatte jag upp längs dalen och undersökte muren, tills jag än en gång kom genom Dalporten och var tillbaka igen. 
Styresmännen visste inte var jag hade varit och vad jag hade gjort, ty jag hade ännu inte underrättat judarna, varken präster, stormän, styresmän eller övriga som hade med saken att göra. Men nu sade jag till dem: ”Ni ser själva hur illa det står till med oss: Jerusalem är ödelagt och dess portar nerbrända. Låt oss bygga upp Jerusalems mur igen och göra slut på vår vanära!” Och jag berättade för dem hur min Gud hade hållit sin skyddande hand över mig och vad kungen hade lovat mig. ”Låt oss börja bygga!” sade de och grep sig an med detta goda verk. 
Men när horoniten Sanvallat, ammoniten Tobia, ämbetsmannen, och araben Geshem fick reda på detta öste de spott och spe över oss: ”Vad håller ni på med? Tänker ni göra uppror mot kungen?” Men jag gav dem svar på tal: ”Himlens Gud skall ge oss framgång. Nu börjar vi, Hans tjänare, att bygga. Varken lag eller hävd ger er någon rätt till Jerusalem.”
 
Epistel: Romarbrevet 5:15-21  
Om alla dog genom en endas överträdelse, så har nu alla fått del av Guds överflödande nåd, nådegåvan som bestod i en enda människa, Jesus Kristus. Och följderna av en enda mans synd kan inte jämföras med denna gåva. Ty domen följde på vad han ensam hade gjort och blev fällande, men nåden följde på mångas överträdelser och innebar ett frikännande. Om en enda mans överträdelse betydde att döden fick herravälde genom denne ende, så skall nu i stället de som blir rättfärdiga genom nådens överflödande rika gåva leva och få herravälde tack vare en enda, Jesus Kristus. Alltså: liksom en endas överträdelse ledde till fällande dom för alla människor, så har också en endas rättfärdiga gärning lett till frikännande och liv för alla människor. Liksom en enda människas olydnad gjorde alla till syndare, så skall en endas lydnad göra alla rättfärdiga. Lagen kom in för att överträdelserna skulle bli större. Men där synden blev större, där överflödade nåden än mer, och på samma sätt som synden härskade och förde till döden, skall därför nåden härska genom rättfärdighet och föra till evigt liv genom Jesus Kristus, vår herre.
 
Evangelium: Markus 4:26-30  
Jesus sade: ”Med Guds rike är det som när en man har fått utsädet i jorden. Han sover och stiger upp, dagar och nätter går, och säden gror och växer, han vet inte hur. Av sig själv bär jorden gröda, först strå, så ax, så moget vete i axet. Men när grödan är mogen låter han skäran gå, för skördetiden är inne.” 








Årgång 3




Gammaltestamentlig text: Jesaja 2:2-5  
Den dag skall komma då berget med Herrens tempel står där orubbligt fast, högst av bergen, överst bland höjderna. Alla folk skall strömma dit, folkslag i mängd skall komma, och de skall säga: ”Låt oss gå upp till Herrens berg, till Jakobs Guds tempel. Han skall lära oss sina vägar, hans stigar vill vi följa.” Ty från Sion skall lag förkunnas, från Jerusalem Herrens ord. Han skall döma mellan folken, skipa rätt bland alla folkslag. De skall smida om sina svärd till plogbillar och sina spjut till vingårdsknivar. Folken skall inte lyfta svärd mot varandra och aldrig mer övas för krig. Kom, alla av Jakobs ätt, låt oss vandra i Herrens ljus!
 
Epistel: Andra Petrusbrevet 1:2-8  
Nåd och frid åt er i allt rikare mått genom kunskap om Gud och Jesus, vår herre. Ty allt som leder till liv och gudsfruktan har Hans gudomliga makt skänkt oss genom kunskapen om Honom som i sin härlighet och kraft har kallat oss. Han har gett oss sina stora och dyrbara löften, för att ni tack vare dem skall bli delaktiga av gudomlig natur sedan ni kommit undan det fördärv som begäret drar med sig i denna värld. Sök därför med all iver att till er tro foga styrka, till styrkan kunskap, till kunskapen självbehärskning, till självbehärskningen uthållighet, till uthålligheten gudsfruktan, till gudsfruktan broderlig omtanke och till omtanken kärlek. Ty om allt detta finns hos er och får växa till blir er kunskap om vår herre Jesus Kristus inte overksam utan bär frukt. 




Evangelium: Joh 12:35-43  
Jesus svarade: ”Ännu en kort tid är ljuset bland er. Vandra medan ni har ljuset, så att mörkret inte övervinner er. Den som vandrar i mörkret vet inte vart han går. Tro på ljuset medan ni har ljuset, så att ni blir ljusets söner.” När Jesus hade sagt detta lämnade Han dem och var försvunnen. 
Trots att Han hade gjort så många tecken inför dem trodde de inte på Honom, ty profeten Jesajas ord skulle uppfyllas: Herre, vem har trott på det vi fick höra, och för vem har Herrens makt uppenbarats? De kunde inte tro, ty Jesaja säger också: Han har förblindat deras ögon och förstockat deras hjärtan, så att de inte kan se med sina ögon och förstå med sitt hjärta och omvända sig och bli botade av mig. Detta sade Jesaja därför att han såg Hans härlighet, och det var om Honom han talade. Ändå kom också många i rådet till tro på Jesus, men med tanke på fariseerna ville de inte erkänna det för att inte bli uteslutna ur synagogan. De älskade äran från människor högre än äran från Gud. 








Psaltarpsalm: Psaltaren 62:9-12  
Bara en vindfläkt är människorna, de dödliga endast ett bländverk.
Läggs de i vågskålen höjer den sig, ja, de är lättare än luft.
Lita inte till våld, sätt inte ert hopp till rövat gods.
Om än er rikedom växer, förtrösta inte på den.
Ett har Gud talat, två ting har jag hört:
att Gud har makten, att Du, Herre, är trofast.
Du lönar var och en efter vad han har gjort.
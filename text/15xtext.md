Fjärde söndagen efter Trettondedag Jul




”Jesus är vårt hopp”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, genom Dig har allt blivit till som är till, fullborda Ditt goda verk. Herre, förbarma Dig
Förs        Herre, förbarma Dig
Präst        Kristus, Du är Herre över liv och död och starkare än alla makter, rädda oss från det onda. Kristus, förbarma Dig
Förs        Kristus, förbarma Dig
Präst        Herre, i Dig ska en dag allting sammanfattas och inneslutas, låt den dagen komma snart. Herre, förbarma Dig
Förs        Herre, förbarma Dig




Kollektbön
Herre, himmelske Fader, Du som ser att vi är omgivna av nöd och faror,
ge oss kraft både till kropp, själ och ande,
så att vi med Din hjälp kan stå fasta i alla prövningar och övervinna det onda.
Genom Din Son Jesus Kristus, vår Herre.
Psaltarversikel, verserna. Antifon föregår, ingår mellan verserna och avslutar.
Herren är nådig och rättfärdig * vår Gud är barmhärtig        
Herren bevarar de oskyldiga * jag var hjälplös, och Han räddade        




Inledningen i förbönen
Himmelske Fader, Du som har gett Jesus all makt i himlen och på jorden,
i Hans namn kommer vi till Dig och ber




Slutbön i Ordets gudstjänst
Allsmäktige Fader, Du som ser vår nöd och hör vår bön, ge oss frimodighet att hålla oss till Dig och alltid vända blicken mot Din Son och Hans kors. Förbli alltid hos oss.
Genom Din Son, Jesus Kristus, vår Herre.




Bön efter kommunionen
Väldige Gud, Herre över liv och död, vi ber Dig: låt Din Sons närvaro i oss ge oss kraft att hålla ut ända tills vi når den oförgänglighet som Han förvärvat åt oss.
Genom Honom, Jesus Kristus, vår Herre.
________________




Årgång 1




Gammaltestamentlig text: Job 38:1-11
Herren svarade Job ur stormen: Vem är du som höljer min visa plan i mörker med ord utan förnuft? Gör dig redo, var en man, ge mig besked när jag frågar! Var var du när jag lade jordens grund? Låt höra, om du vet och kan! Vem bestämde dess mått? Det vet du nog! Vem spände mätsnöret över den? Var fick dess grundvalar fäste, vem lade dess hörnsten, medan alla morgonens stjärnor sjöng och gudasönerna jublade? Vem satte portar som spärr för havet? När det bröt fram ur moderlivet och jag gav det molnen till kläder och dimman till lindor, satte jag för det en gräns och stängde med portar och bommar. Jag sade: ”Hit men inte längre, här skall dina stolta vågor hejdas.”




Epistel: 2 Kor 1:8-11
Jag vill att ni skall ha klart för er, bröder, hur svårt vi hade det i Asien. Vi pressades så långt över vår förmåga att vi rent av misströstade om livet. Men en dödsdom har vi alltid haft inom oss, för att vi inte skulle förlita oss på oss själva utan på den Gud som uppväcker de döda. Och Han räddade oss från dessa dödens angrepp och kommer att rädda oss igen. Till Honom står vårt hopp, Han skall rädda oss. Och ni skall hjälpa till med er bön för oss, så att det blir många som tackar Gud för den nåd vi får genom mångas medverkan. 




Evangelium: Mark 4:35-41
På kvällen samma dag sade Jesus till sina lärjungar: ”Låt oss fara över till andra sidan.” De lämnade folket och tog Honom med sig i båten som Han satt i, och andra båtar följde med. Då kom en häftig stormby och vågorna slog in i båten, så att den var nära att fyllas. Själv låg Han och sov i aktern med huvudet på dynan. De väckte Honom och sade: ”Mästare, bryr Du Dig inte om att vi går under?” Han vaknade och hutade åt vinden och sade till sjön: ”Tig! Håll tyst!” Vinden lade sig och det blev alldeles lugnt. Och Han sade till dem: ”Varför är ni rädda? Har ni ännu ingen tro?” Då greps de av stor fruktan och sade till varandra: ”Vem är Han? Till och med vinden och sjön lyder Honom.”








Årgång 2




Gammaltestamentlig text: Jes 40:26-31
Lyft blicken mot skyn och se: Vem har skapat allt detta? Han som mönstrar stjärnornas här och låter dem tåga fram, Han som ropar upp dem alla. Så väldig är Hans makt och Hans styrka att ingen av dem uteblir.
Jakob, hur kan du tala så, Israel, hur kan du säga: ”Jag vandrar osedd av Herren, min Gud tar sig inte an min sak.” Har du inte förstått, inte hört? Herren är en evig Gud, Han har skapat hela jorden. Han blir inte trött, Han mattas inte. Ingen pejlar djupet av Hans vishet. Han ger den trötte kraft, den svage får ny styrka. Unga män kan bli trötta och mattas, ynglingar snava och falla, men de som litar till Herren får ny kraft, de får vingar som örnar. De springer utan att bli trötta, vandrar utan att mattas.




Epistel: Jak 5:13-16
Får någon av er lida skall han be; är någon glad skall han sjunga glädje psalmer. Är någon av er sjuk skall han kalla till sig de äldste i församlingen, och de skall smörja honom med olja i Herrens namn och be böner över honom. Deras bön i tro skall rädda den sjuke, och Herren skall göra honom frisk. Och har han syndat skall han få förlåtelse. Bekänn därför era synder för varandra, och be för varandra att ni skall bli botade.




Evangelium: Joh 5:1-9
Vid den tiden inföll en av judarnas högtider, och Jesus gick upp till Jerusalem. Vid fårdammen i Jerusalem finns ett bad med det hebreiska namnet Betesda. Det har fem pelargångar, och i dem låg en mängd sjuka, blinda, lama och lytta. Där fanns en man som hade varit sjuk i trettioåtta år. Då Jesus såg honom ligga där och fick veta att han varit sjuk länge frågade Han honom: ”Vill du bli frisk?” Den sjuke svarade: ”Herre, jag har ingen som kan hjälpa mig ner i bassängen när vattnet börjar svalla. Medan jag försöker ta mig dit hinner någon annan ner före mig.” Jesus sade till honom: ”Stig upp, ta din bädd och gå.” Genast blev mannen frisk och tog sin bädd och gick.








Årgång 3




Gammaltestamentlig text: 1 Kon 17:1-6  
Elia, en man från Tishbe i Gilead, sade till Achav: ”Så sant Herren lever, Israels Gud som jag tjänar, under de närmaste åren skall det varken falla dagg eller regn annat än på min befallning.” Herrens ord kom till Elia: ”Bryt upp, ta vägen österut och göm dig i Kerits bäckravin, öster om Jordan. Där kan du dricka ur bäcken, och jag har befallt korparna att förse dig med mat.” Elia gjorde som Herren hade sagt, han gick till Kerits bäckravin öster om Jordan och slog sig ner där. Korparna kom med bröd och kött till honom både morgon och kväll, och han drack ur bäcken. 




Epistel: 2 Tim 1:7-10  
Gud har inte gett oss modlöshetens ande utan kraftens, kärlekens och självbesinningens. Skäms alltså inte för vittnesbördet om vår Herre och inte heller för mig som är fånge för Hans skull, utan lid för evangeliet du också, med kraften från Gud. Han har räddat oss och kallat oss med en helig kallelse, inte på grund av våra gärningar utan genom sitt beslut och sin nåd, som Han skänkte oss i Kristus Jesus redan före tidens början men som har blivit uppenbar nu när vår frälsare Kristus Jesus trätt fram. Han har utplånat döden och dragit liv och oförgänglighet fram i ljuset genom evangeliet, 




Evangelium: Matt 14:22-33  
Jesus befallde sina lärjungar att stiga i båten och fara i förväg till andra sidan sjön medan Han skickade hem folket. Så snart Han hade gjort det gick Han upp på berget för att vara för sig själv och be. Där var Han ensam när det blev kväll. Båten var då redan långt från land och kämpade mot vågorna, eftersom det var motvind. Strax före gryningen kom Han till dem, gående på sjön. När lärjungarna fick se Honom gå på sjön blev de förskräckta och trodde att det var en vålnad, och de skrek av rädsla. Men genast talade Jesus till dem och sade: ”Lugn, det är jag. Var inte rädda.” Petrus svarade: ”Herre, om det är Du, så säg åt mig att komma till Dig på vattnet.” Han sade: ”Kom!” och Petrus steg ur båten och gick på vattnet fram till Jesus. Men när han såg hur det blåste blev han rädd. Han började sjunka och ropade: ”Herre, hjälp mig!” Jesus sträckte genast ut handen och grep tag i honom. ”Du trossvage”, sade Han. ”Varför tvivlade du?” De steg i båten, och vinden lade sig. Och de som var i båten föll ner för Honom och sade: ”Du måste vara Guds son.” 








Psaltarpsalm: Ps 107:28-32
De ropade till Herren i sin nöd, och Han förde dem ut ur deras trångmål.
Han stillade stormen, och vågorna tystnade. 
De gladdes när det blev lugnt, Han lät dem nå hamnen de ville till. 
De skall tacka Herren för Hans godhet, Hans underbara gärningar mot människor, 
de skall lovsjunga Honom i tempel skaran och prisa Honom i de äldstes krets.
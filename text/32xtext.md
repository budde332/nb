Annandag Påsk




”Möte med den Uppståndne”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som uppstod segrande ur graven, möt oss med Din nåd. Herre, förbarma Dig
Förs        Herre, förbarma Dig
Präst        Kristus, Du som uppstånden är mitt ibland oss, välsigna Ditt folk. Kristus, förbarma Dig
Förs        Kristus, förbarma Dig
Präst        Herre, Du som skapar allting nytt, gör våra hjärtan brinnande av tro och kärlek. Herre, förbarma Dig
Förs        Herre, förbarma Dig




Kollektbön
Herre vår Gud, Du som har låtit Kristus vinna seger över döden och öppnat evighetens portar, låt oss i tro hålla fast vid Honom, så att vi vandrar på Dina vägar och med alla Dina heliga får ärva det rike Du berett. Du som med Honom och den Helige Ande lever och verkar, från evighet till evig het.




Psaltarversikel, verserna. Antifon föregår, ingår mellan verserna och avslutar.
Stenen som ratades av husbyggarna har blivit en hörnsten. * Detta är Herrens eget verk, det står för våra ögon som ett under.
Detta är dagen då Herren grep in. * Låt oss jubla och vara glada!        




Inledningen i förbönen
Himmelske Fader, Du som uppväckte Din Son ur döden och graven och därmed triumferade över mörkrets alla makter, i Hans namn kommer vi till Dig och ber.




Slutbön i Ordets gudstjänst
Lovad vare Du, himmelske Fader, som uppväckte Din Son ur döden och graven och därmed triumferade över mörkrets alla makter, gör våra hjärtan brinnande i oss.
Låt oss alltid leva för Honom som har dött och uppstått för oss. Genom Honom, Jesus Kristus, vår Herre.




Bön efter kommunionen
Uppståndne Frälsare, Du är mitt ibland oss och ger genom Ordet och sakramentet oss del av Ditt liv. Bli kvar hos oss, så att vi blir kvar hos Dig. Led oss genom Din Ande på Din väg till det eviga livets glädje. Du som med Fadern och den Helige Ande lever och verkar, i en Gudom, från evig het till evighet. 
________________
Årgång 1




Gammaltestamentlig text: Hesekiel 37:1-10  
Herrens hand rörde vid mig, och med sin Ande förde Han mig bort och satte ner mig i dalen. Den var full av benknotor. Han ledde mig runt, och jag såg dem ligga överallt i dalen, helt förtorkade. Han frågade mig: ”Människa, kan dessa ben få liv igen?” Jag svarade: ”Herre, min Gud, det vet bara Du.” Han sade: ”Profetera och säg till dessa ben: Förtorkade ben, hör Herrens ord! Så säger Herren Gud: Jag skall fylla er med ande och ge er liv. Jag skall fästa senor på er, bädda in er i kött och dra hud över er, jag skall fylla er med ande och ge er liv. Då skall ni inse att jag är Herren.” 
Jag profeterade som jag hade blivit befalld. Medan jag profeterade hördes ett rasslande – det var ben som sattes till ben och fogades samman. Jag såg att de fick senor och bäddades in i kött och att hud drogs över dem. Men det fanns ingen ande i dem. Han sade till mig: ”Profetera, människa, profetera och säg till Anden: Så säger Herren Gud: Kom, Ande, från de fyra väderstrecken! Blås på dessa dräpta och ge dem liv!” Jag profeterade som Han hade befallt mig. Då fylldes de av Anden, de fick liv och reste sig upp, en väldig här. 




Epistel: Apostlagärningarna 10:34-43  
Petrus tog till orda: ”Nu förstår jag verkligen att Gud inte gör skillnad på människor utan tar emot var och en som fruktar Honom och som gör vad som är rättfärdigt, vilket folk han än tillhör. Detta var ordet som Gud sände till israeliterna med budskapet om fred genom Jesus Kristus – Han är allas herre. Ni känner till det som har skett i hela Judeen, med början i Galileen efter det dop som Johannes predikade: hur Jesus från Nasaret blev smord av Gud med helig Ande och kraft och hur Han vandrade omkring och gjorde gott och botade alla som var i djävulens våld; Gud var med Honom. Vi kan vittna om allt Han gjorde både på den judeiska landsbygden och i Jerusalem. Honom hängde de upp på en träpåle och dödade. Men Gud uppväckte Honom på tredje dagen och lät Honom visa sig, inte för hela folket utan för vittnen som Gud i förväg hade utvalt, nämligen för oss som åt och drack med Honom efter Hans uppståndelse från de döda. Han gav oss uppdraget att förkunna för folket och vittna om att Han är den som Gud har bestämt till att döma levande och döda. Om Honom vittnar alla profeterna att var och en som tror på Honom får syndernas förlåtelse genom Hans namn.” 




Evangelium: Lukas 24:13-35
Dagen efter sabbaten var två lärjungar på väg till en by som ligger en mil från Jerusalem och som heter Emmaus. De talade med varandra om allt det som hade hänt. Medan de gick där och samtalade och diskuterade kom Jesus själv och slog följe med dem. Men deras ögon var förblindade och de kände inte igen Honom. Han frågade: ”Vad är det ni går här och talar med varandra om?” De stannade och såg sorgsna ut, och den ene, som hette Kleopas, svarade: ”Du måste vara den ende som har varit i Jerusalem och inte vet vad som har hänt där under dessa dagar.” – ”Vad har hänt?” frågade Han. De svarade: ”Detta med Jesus från Nasaret, Han som var en profet, mäktig i ord och gärning inför Gud och hela folket. Han blev utlämnad av våra överstepräster och rådsherrar, och de fick Honom dömd till döden och korsfäst, medan vi hoppades att Han var den som skall befria Israel. Men till allt detta kommer att det är tredje dagen sedan det här hände, och nu har några kvinnor bland oss gjort oss uppskakade. De var vid graven tidigt i morse men fann inte Hans kropp, och då kom de tillbaka och berättade att de i en syn hade sett änglar som sade att Han lever. Några av de våra gick ut till graven, och de fann att det var så som kvinnorna hade sagt. Honom själv såg de inte.” Då sade Han: ”Förstår ni så lite, är ni så tröga till att tro på det som profeterna har sagt? Skulle inte Messias lida detta och gå in i sin härlighet?” Och med början hos Mose och alla profeterna förklarade Han för dem vad som står om Honom överallt i skrifterna. 
De var nästan framme vid byn dit de skulle, och Han såg ut att vilja gå vidare, men de höll kvar Honom och sade: ”Stanna hos oss. Det börjar bli kväll och dagen är snart slut.” Då följde Han med in och stannade hos dem. 
När Han sedan låg till bords med dem tog Han brödet, läste tackbönen, bröt det och gav åt dem. Då öppnades deras ögon och de kände igen Honom, men Han försvann ur deras åsyn. Och de sade till varandra: ”Brann inte våra hjärtan när Han talade till oss på vägen och utlade skrifterna för oss?” 
De bröt genast upp och återvände till Jerusalem, där de fann de elva och alla de andra församlade, och dessa sade: ”Herren har verkligen blivit uppväckt och Han har visat sig för Simon.” Själva berättade de då vad som hade hänt dem på vägen och hur Han hade gett sig till känna för dem genom att bryta brödet. 








Årgång 2




Gammaltestamentlig text: Deuteronomium (Femte Mosebok) 18:15-18
Herren, din Gud, skall låta en profet lik mig träda fram hos dig ur dina bröders led. Honom skall ni lyssna till. Det var om detta du bad Herren, din Gud, när ni var församlade vid Horeb. Du sade: ”Jag vill inte höra Herrens, min Guds, röst igen, och denna väldiga eld vill jag inte mera se, ty då kommer jag att dö.” Då sade Herren till mig: ”Vad de säger är riktigt. Jag skall låta en profet lik dig träda fram ur deras bröders led. Jag skall lägga mina ord i hans mun, och han skall förkunna för dem allt vad jag befaller honom.”




Epistel: Kolosserbrevet 3:1-4
Om ni har uppstått med Kristus, sträva då efter det som finns där uppe där Kristus sitter på Guds högra sida. Tänk på det som finns där uppe, inte på det som finns på jorden. Ni har ju dött, och ni lever ett osynligt liv tillsammans med Kristus hos Gud. Men när Kristus träder fram, Han som är ert liv, då skall också ni träda fram i härlighet tillsammans med Honom.




Evangelium: Lukas 24:36-49
Medan lärjungarna ännu talade stod Jesus plötsligt mitt ibland dem och hälsade dem: ”Frid över er!” De blev rädda, och i sin förskräckelse trodde de att det var en ande de såg. Då sade Han: ”Varför blir ni skrämda, varför fylls ni av tvivel? Se på mina händer och mina fötter, det är jag och ingen annan. Känn på mig och se på mig, en ande har inte kött och ben, och det kan ni se att jag har.” Och Han visade dem sina händer och fötter. Då de av idel glädje och förvåning ännu inte kunde tro, frågade Han dem: ”Finns det något att äta här?” De räckte Honom en bit stekt fisk, och de såg hur Han tog den och åt. Han sade till dem: ”Detta är vad jag sade till er när jag ännu var hos er, att allt måste uppfyllas som står skrivet om mig i Moses lag, hos profeterna och i psalmerna.” 
Sedan öppnade Han deras sinnen så att de kunde förstå skrifterna. Och Han sade till dem: ”Detta är alltså vad Skriften säger: Messias skall lida och uppstå från de döda på tredje dagen, och syndernas förlåtelse genom omvändelse skall förkunnas i Hans namn för alla folk, med början i Jerusalem. Ni skall vittna om allt detta. Och jag skall sända er vad min Fader har lovat. Men ni skall stanna här i staden tills ni har blivit rustade med kraft från höjden.”








Årgång 3




Gammaltestamentlig text: Jeremia 31:9-13
Så säger Herren: ”Gråtande kommer de, men jag tröstar dem och leder dem. På en jämn väg där de inte snavar för jag dem till strömmande vatten. Ty jag är en fader för Israel, Efraim är min förstfödde son. Hör Herrens ord, ni främmande folk, förkunna det i de fjärran kustländerna: Han som skingrade Israel skall samla dem. Han skall vakta dem som herden sin hjord. Ty Herren friköper Jakob och räddar dem från övermakten. De skall komma till Sions höjd och jubla, de skall stråla av lycka över allt vad Herren ger, över säd och vin och olja, över får och oxar. De skall bli som en grönskande trädgård, aldrig mer skall de lida nöd. Då skall flickorna dansa i glädje, ynglingar och gamla fröjdas. Deras sorg skall jag vända i jubel, jag skall ge dem tröst och glädje efter smärtan.” 




Epistel: Första Petrusbrevet 1:18-23
Ni vet att det inte var med förgängliga ting, silver eller guld, som ni friköptes från det meningslösa liv som ni övertagit från era fäder. Nej, det var med blodet från ett lamm utan fel eller fläck, Kristi dyrbara blod. Han var utsedd redan före världens skapelse men trädde fram först nu vid tidens slut, för er skull som tror. Genom Honom tror ni på Gud, som har uppväckt Honom från de döda och förhärligat Honom, så att ni i er tro också kan hoppas på Gud. 
Ni har renat era själar genom att lyda sanningen och kan leva i uppriktig kärlek till era bröder. Älska då varandra av hela ert hjärta. Ni är ju födda på nytt, inte ur en förgänglig sådd utan ur en oförgänglig, Guds levande och bestående ord. 




Evangelium: Johannes 20:19-23
På kvällen samma dag, den första i veckan, satt lärjungarna bakom reglade dörrar av rädsla för judarna. Då kom Jesus och stod mitt ibland dem och sade till dem: ”Frid åt er alla.” Sedan visade Han dem sina händer och sin sida. Lärjungarna blev glada när de såg Herren. Jesus sade till dem igen: ”Frid åt er alla. Som Fadern har sänt mig sänder jag er.” Sedan andades Han på dem och sade: ”Ta emot helig Ande. Om ni förlåter någon hans synder, så är de förlåtna, och om ni binder någon i hans synder, så är han bunden.” 








Psaltarpsalm: Psaltaren 16:6-11
En ljuvlig lott har tillfallit mig, ja, min arvedel finner jag skön. 
Jag vill prisa Herren, Han ger mig råd, mitt inre förmanar mig om natten. 
Jag har alltid Herren inför mig, när Han står vid min sida vacklar jag inte. 
Därför gläds mitt hjärta och jublar, min kropp är i trygghet, 
ty Du lämnar mig inte åt dödsriket, Du låter inte Din trogne se graven. 
Du visar mig vägen till liv, hos Dig finns glädjens fullhet, ständig ljuvlighet i Din högra hand.
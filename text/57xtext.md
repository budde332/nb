Femtonde söndagen efter Trefaldighet




”Ett är nödvändigt”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, genom Dig har allt blivit till som är till, hjälp oss att sätta all vår förtröstan och tillit till Dig. Herre, förbarma Dig
Förs        Herre, förbarma Dig
Präst        Kristus, hos Dig finns allt vi behöver, hjälp oss att vara stilla inför Dig. Kristus, förbarma Dig
Förs        Kristus, förbarma Dig
Präst        Herre, i Dig finns vår framtid och vårt mål, hjälp oss att leva med blicken fäst på Dig. Herre, förbarma Dig
Förs        Herre, förbarma Dig




Kollektbön
Herre vår Gud, Du som ger liv åt allt skapat,
lär oss att alltid först söka Ditt rike och Din rättfärdighet,
så att vi litar på Din nåd och av Din hand tar emot Dina gåvor.
Genom Din Son Jesus Kristus, vår Herre




Psaltarversikel, verserna. Antifon föregår, ingår mellan verserna och avslutar.
Försångare        Lova Herren, min själ * minns allt det goda Han gör 
Försångare        Han räddar mig från graven * och kröner mig med nåd och barmhärtig het        




Inledningen i förbönen
Himmelske Fader, Du som i Jesus Kristus ger oss rättfärdighet och liv, i Hans namn kommer vi till Dig och ber. 




Slutbön i Ordets gudstjänst
Evige, allsmäktige Gud, ge oss en riktig och äkta förtröstan på Din godhet, så att vi med frimodighet lämnar allt i Dina händer. 
Genom Jesus Kristus, Din Son, vår Herre.




Bön efter kommunionen
Gud vår Fader, låt Din godhet vid detta bord, där Du mättar oss med Ditt rikes gåvor, ge oss ogrumlade ögon för Din omsorg om oss, så att vi under livets alla skiften håller fast vid det enda nödvändiga: Jesus Kristus, vår Herre.
Genom Honom, Din Son, vår Frälsare.
________________
Årgång 1




Gammaltestamentlig text: Nehemja 9:19-21  
Du övergav inte våra fäder i öknen, ty Din barmhärtighet är stor. Molnpelaren vek inte från dem om dagen utan ledde dem på deras väg. Eldpelaren lyste för dem om natten på den väg de skulle gå. Du gav dem Din gode Ande för att undervisa dem. Du vägrade dem inte manna att äta, Du gav dem vatten i deras törst. I fyrtio år sörjde Du för dem i öknen så att de inte saknade något. Deras kläder slets inte ut, och deras fötter svullnade inte. 




Epistel: Apostlagärningarna 20:32-36  
Paulus sade till de äldste från Efesos: ”Nu anförtror jag er åt Gud och åt Hans nåderika ord, det som kan göra er till Hans byggstenar och ge er arvslott bland alla dem som helgats. Jag har aldrig velat få silver eller guld eller kläder av någon. Ni vet själva att dessa händer har sörjt för mina egna och mina följeslagares behov. I allt har jag visat er att ni, genom att arbeta på ett sådant sätt, skall ta er an de svaga med herren Jesu egna ord i minne: Det är saligare att ge än att få.” 
Efter sitt tal föll Paulus på knä och bad tillsammans med alla de andra. 




Evangelium: Matt 6:31-34
Jesus sade: ”Gör er inga bekymmer, fråga inte: Vad skall vi äta? Vad skall vi dricka? Vad skall vi ta på oss? Allt sådant jagar hedningarna efter. Men er himmelske fader vet att ni behöver allt detta. Sök först Hans rike och Hans rättfärdighet, så skall ni få allt det andra också. Gör er därför inga bekymmer för morgondagen. Den får själv bära sina bekym mer. Var dag har nog av sin egen plåga.”








Årgång 2




Gammaltestamentlig text: 1 Kung 17:8-16
Herrens ord kom till Elia: ”Gå till Sarefat vid Sidon och slå dig ner där. Jag har befallt en änka där att förse dig med mat.” 
Elia gav sig iväg till Sarefat, och när han kom till stadsporten gick där en änka och plockade pinnar till ved. Han ropade till henne: ”Kan du hämta lite vatten, så jag får dricka.” När hon var på väg för att hämta vattnet ropade han: ”Kan du ta med en bit bröd också?” Hon svarade: ”Så sant Herren, din Gud, lever, jag äger inte en brödkaka, bara en handfull mjöl i krukan och lite olja i kruset. Här plockar jag nu några vedpinnar, så att jag kan gå hem och laga till något åt mig och min pojke. Men när vi har gjort slut på det svälter vi ihjäl.” – ”Var inte rädd”, sade Elia. ”Gå och gör som du har sagt, men baka först en liten brödkaka åt mig och kom hit ut med den. Sedan kan du baka åt dig själv och din son. Ty så säger Herren, Israels Gud: Mjölet i krukan skall inte ta slut och oljan i kruset inte tryta fram till den dag då Herren låter regnet falla över jorden.” 
Då gav hon sig iväg och gjorde som Elia hade sagt, och både hon och Elia och pojken hade mat under lång tid. Mjölet i krukan tog inte slut och oljan i kruset tröt inte, alldeles som Herren hade sagt genom Elia. 




Epistel: Apostlagärningarna 4:32-35
Alla de många som hade kommit till tro var ett hjärta och en själ, och ingen betraktade något av det han ägde som sitt; de hade allt gemensamt. Med stor kraft frambar apostlarna vittnesbördet om att Herren Jesus hade uppstått, och de fick alla riklig del av Guds nåd. Ingen av dem led någon nöd. De som ägde jord eller hus sålde sin egendom och kom med köpesumman och lade ner den vid apostlarnas fötter, och man delade ut åt var och en efter hans behov. 




Evangelium: Matteus 11:28-30
Jesus sade: ”Kom till mig, alla ni som är tyngda av bördor; jag skall skänka er vila. Ta på er mitt ok och lär av mig, som har ett milt och ödmjukt hjärta, så skall ni finna vila för er själ. Mitt ok är skonsamt och min börda är lätt.”








Årgång 3




Gammaltestamentlig text: 5 Mos 4:29-31
Mose sade: ”Men där skall du söka Herren, din Gud, och du skall finna Honom om du frågar efter Honom av hela ditt hjärta och med hela din själ. När du är i nöd och allt detta drabbar dig i kommande dagar, då skall du vända tillbaka till Herren, din Gud, och lyssna till Honom. Ty Herren, din Gud, är en barmhärtig Gud, och Han skall inte överge dig eller låta dig gå under. Han glömmer aldrig det förbund Han ingick med dina fäder och bekräftade med ed.”




Epistel: Fil 4:10-13
Jag har glatt mig mycket i Herren över att er omtanke om mig äntligen har kunnat skjuta nya skott. Omtanke hade ni ju förut också, men inte tillfälle. Inte för att jag har lidit någon nöd. Jag har lärt mig att klara mig med det jag har. Jag kan leva fattigt och jag kan leva i överflöd. Jag har verkligen erfarenhet av allt: att vara mätt och att hungra, att leva i överflöd och att lida brist. Allt förmår jag genom Honom som ger mig kraft.




Evangelium: Luk 10:38-42 
Jesus gick in i en by, och en kvinna som hette Marta bjöd Honom hem till sig. Hon hade en syster vid namn Maria, som satte sig vid Herrens fötter och lyssnade till Hans ord. Men Marta tänkte på allt hon hade att ordna med. Hon kom och ställde sig framför Jesus och sade: ”Herre, bryr Du Dig inte om att min syster låter mig ensam ordna med allt? Säg åt henne att hjälpa till.” Herren svarade henne: ”Marta, Marta, du gör dig bekymmer och oroar dig för så mycket, fast bara en sak behövs. Maria har valt det som är bäst och det skall inte tas ifrån henne.”








Psaltarpsalm: Ps 123:1-4  En vallfartssång.
Jag lyfter blicken mot Dig, Du som bor i himlen. 
Som tjänaren ser mot sin herres hand, som tjänarinnan ser mot sin husmors hand,
så ser vi mot Herren, vår Gud, och hoppas på Hans nåd. 
Förbarma Dig, Herre, förbarma Dig, vi har fått nog av förakt. 
Vi har fått nog av de självsäkras hån, av de högmodigas förakt.
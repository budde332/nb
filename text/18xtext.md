Septuagesima




”Nåd och tjänst”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du utgav Dig själv till lösen för många, möt oss med Din nåd. Herre, förbarma Dig
Förs        Herre, förbarma Dig
Präst        Kristus, Du ger oss av nåd del i Ditt rike, fullborda Ditt verk med oss. Kristus, förbarma Dig
Förs        Kristus, förbarma Dig
Präst        Herre, Du ska en gång återupprätta Din skapelse och förvandla allt till Din likhet, var Du vår framtid och vårt hopp. Herre, förbarma Dig
Förs        Herre, förbarma Dig




Kollektbön
Herre vår Gud, Du som kallar oss till tjänst i Ditt rike, 
hjälp oss att lita på Din barmhärtighet, 
å att vi av nåd får ärva det eviga livet.
Genom Din Son, Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herren är min andel, min bägare * Du bestämmer mitt öde
Du visar mig vägen till liv, hos Dig finns glädjens fullhet * ständig ljuvlighet i Din högra hand 




Inledningen i förbönen
Himmelske Fader, vars nåd varar i evighet, i Din Sons, vår Frälsares, namn kom mer vi till Dig och ber. 




Slutbön i Ordets gudstjänst
Herre vår Gud, ge oss Din Helige Ande, så att vi, i de uppgifter Du kallar oss till, lyder Dig, tjänar varandra och sätter hela vårt hopp till Din nåd i Kristus Jesus. 
Genom Honom, Din Son, vår Herre.




Bön efter kommunionen
Vi tackar Dig, Herre vår Gud, Du som på nytt har förenat oss med Din Son, Han som led och uppstod för vår skull, styrk oss att gå lydnadens väg som Han, ge oss av nåd det eviga livets lön. Genom Honom, Jesus Kristus, vår Herre. 
________________
Årgång 1




Gammaltestamentlig text: Jeremia 9:23-24
Så säger Herren: Den vise skall inte vara stolt över sin vishet, den starke inte över sin styrka, den rike inte över sin rikedom. Den som vill vara stolt skall vara stolt över detta: att han har insikt och kunskap om mig, om att jag, Herren, verkar i kärlek, i rätt och rättfärdighet på jorden, ty däri har jag min glädje, säger Herren.




Epistel: Första Korinthierbrevet 1:1-3
Från Paulus, genom Guds vilja kallad att vara Kristi Jesu apostel, och från vår broder Sosthenes till Guds församling i Korinth, till dem som helgats genom Kristus Jesus och kallats att vara heliga tillsammans med alla dem på varje plats som åkallar vår herre Jesu Kristi namn, deras och vår herre. Nåd och frid från Gud, vår fader, och Herren Jesus Kristus. 




Evangelium: Matteus 20:1-16
Jesus sade: ”Med himmelriket är det som när en jordägare vid dagens början gick ut för att leja arbetare till sin vingård. Han kom överens med dem om en dags penning på en denar och sände i väg dem till vingården. Vid tredje timmen gick han ut igen och fick se några andra stå sysslolösa på torget. Till dem sade han: 'Gå bort till vingården, ni också. Jag skall ge er skäligt betalt.' Och de gav sig dit. Sedan gick han ut vid sjätte timmen och vid nionde och gjorde likadant. Vid elfte timmen gick han ut igen, och när han såg några andra stå där sade han: 'Varför står ni här hela dagen utan att arbeta?' De svarade: 'Därför att ingen har lejt oss.' Då sade han: 'Gå bort till vingården, ni också.' På kvällen sade vingårdens ägare till för mannen: 'Kalla samman arbetarna och ge dem deras lön. Börja med dem som kom sist och sluta med de första.' De som hade lejts vid elfte timmen kom fram och fick en denar var. När sedan de första steg fram trodde de att de skulle få mer, men fick var sin denar de också. Då protesterade de och sade till ägaren: 'De där som kom sist har bara hållit på en timme, och du jämställer dem med oss som har slitit hela dagen i solhettan.' Då sade han till en av dem: 'Min vän, jag är inte orättvis mot dig. Vi kom ju överens om en denar, ta nu vad du skall ha, och gå. Men jag vill ge den siste lika mycket som du fick. Har jag inte rätt att göra som jag vill med det som är mitt? Eller ser du med onda ögon på att jag är god?' 
Så skall de sista bli först och de första sist.” 








Årgång 2




Gammaltestamentlig text: Jona 3:10-4:11
När Gud såg vad de gjorde, att de upphörde med sin ondska, avstod Han från det onda Han hotat dem med; Han lät det inte ske. 
Då blev Jona mycket missnöjd. I vredesmod bad han till Herren: ”Herre, var det inte det jag trodde redan där hemma? Det var därför jag ville fly till Tarshish förra gången. Jag visste ju att Du är en nådig och barmhärtig Gud, sen till vrede och rik på kärlek, beredd att ångra det onda Du hotat med. Så ta mitt liv, Herre, det är bättre för mig att dö än att leva.” Herren sade: ”Har du skäl att vara vred?” 
Jona lämnade staden och slog sig ner öster om den. Där byggde han sig en hydda, så att han satt i skugga medan han väntade på att få se hur det skulle gå med staden. 
Herren Gud lät nu ett kurbitsträd växa upp över Jona; det skulle skugga hans huvud och befria honom från hans missnöje. Jona blev mycket glad över kurbitsen. Men i gryningen nästa dag lät Gud en mask angripa trädet, och det vissnade ner. Och i soluppgången lät Gud en glödhet östanvind blåsa. Solen brände Jonas huvud, han var nära att svimma och önskade sig döden. ”Det är bättre för mig att dö än att leva”, sade han. 
Då frågade Gud honom: ”Har du skäl att vara vred för kurbitsens skull?” Jona svarade: ”Jag har alla skäl i världen att vara vred.” Herren sade: ”Du bekymrar dig för ett träd som du inte har lagt ner något arbete på och som du inte själv fått att växa, som kom till på en natt och försvann på en natt. Skulle då inte jag bekymra mig om Nineve, den stora staden, där det bor över 120 000 människor, som inte ens kan skilja på höger och vänster – och dessutom många djur.”
 
Epistel: Filipperbrevet 1:3-11 
Jag tackar min Gud var gång jag tänker på er, alltid, i alla mina böner för er alla. Och det är med glädje jag ber för er: ni har varit med i arbetet för evangeliet ända från första dagen, och jag är övertygad om att Han som har börjat ett gott verk hos er också skall fullborda det till Kristi Jesu dag. Det är som sig bör att jag tänker så om er alla. Jag har er ju i mitt hjärta; både när jag bär bojor och när jag försvarar och befäster evangeliet delar ni allesammans nåden med mig. Gud kan vittna om att jag längtar efter er alla med Kristi Jesu ömhet. Och min bön är att er kärlek ständigt skall växa och bli rik på insikt och urskillning, så att ni kan avgöra vad som är väsentligt och stå rena och skuldfria på Kristi dag, fyllda av den rättfärdighet som är frukten av Jesu Kristi verk, Gud till ära och pris. 




Evangelium: Luk 17:7-10 
Jesus sade: ”Om ni har en tjänare som plöjer eller vallar får, säger ni då till honom när han kommer hem från ägorna: Gå genast och slå dig ner vid bordet. Nej, ni säger: Gör i ordning maten åt mig, fäst upp dina kläder och passa upp mig medan jag äter och dricker; sedan kan du själv äta och dricka. Inte får tjänaren något tack för att han gör vad han är ålagd. På samma sätt med er: när ni har gjort allt som åligger er skall ni säga: Vi är odugliga tjänare, vi har bara gjort vad vi är skyldiga att göra.” 








Årgång 3




Gammaltestamentlig text: Salomos vishet 11:22-26
Som vågens minsta vikt är hela världen för Dig, som en droppe av morgonens dagg, där den faller ner på jorden. Men Du är barmhärtig mot alla, därför att Du förmår allt, och Du överser med människornas synder, för att de skall omvända sig. Du älskar allt som finns till och avskyr ingenting av det Du skapat, ty Du skulle aldrig ha gett gestalt åt något Du hatade. Hur skulle något ha kunnat bestå mot Din vilja? Hur hade det kunnat bevaras om det inte hade kallats till liv av Dig? Du skonar allt därför att det är Ditt, Du härskare som älskar allt levande.
 
Epistel: Filipperbrevet 3:7-14
Allt sådant som var en vinst för mig har jag för Kristi skull kommit att räkna som en ren förlust. Ja, jag räknar faktiskt allt som en förlust jämfört med det som är långt mera värt, kunskapen om min Herre Kristus Jesus. För Hans skull har allt det andra förlorat sitt värde för mig. Jag kastar det på sophögen för att vinna Kristus och få leva i Honom, inte med den rättfärdighet som lagen ger utan med den som kommer av tro på Kristus, den rättfärdighet som Gud ger åt dem som tror. Jag vill lära känna Kristus och kraften från Hans uppståndelse och dela Hans lidanden, genom att bli lik Honom i en död som Hans – kanske jag då kan nå fram till uppståndelsen från de döda. 
Tro inte att jag redan har nått detta eller redan har blivit fullkomlig. Men jag gör allt för att gripa det, när nu Kristus Jesus har fått mig i sitt grepp. Bröder, jag menar inte att jag har det i min hand, men ett är säkert: jag glömmer det som ligger bakom mig och sträcker mig mot det som ligger framför mig och löper mot målet för att vinna det pris där uppe som Gud har kallat oss till genom Kristus Jesus. 




Evangelium: Matteus 19:27-30
Petrus sade: ”Vi har ju lämnat allt och följt dig. Hur blir det då för oss?” Jesus svarade: ”Sannerligen, vid världens återfödelse, när Människosonen sätter sig på härlighetens tron, skall också ni som har följt mig sitta på tolv troner och döma Israels tolv stammar. Var och en som för mitt namns skull har lämnat hus eller bröder eller systrar eller far eller mor eller barn eller åkrar skall få hundrafalt igen och ärva evigt liv. Många som är sist skall bli först, och många som är först skall bli sist.”








Psaltarpsalm: Psaltaren 25:4-11 med följande församlingsokväde:
Herre, lär mig Dina vägar, visa mig Dina stigar. Led mig i Din sanning, lär mig, Du som är min Gud, min räddare, ständigt hoppas jag på Dig. – Antifonen 
Herre, kom ihåg Din barmhärtighet, den godhet Du alltid har visat. Glöm min ungdoms synder, allt jag brutit, tänk på mig i Din trofasthet, Herre, Du som är god. – Antifonen 
Herren är pålitlig och god, därför visar Han syndarna vägen. Han leder de ödmjuka rätt, de ödmjuka lär Han sin väg. – Antifonen 
Allt vad Herren gör är nåd och trofasthet mot dem som håller Hans förbund och Hans bud. Herre, min synd är stor, förlåt den, Ditt namn till ära. – Antifonen
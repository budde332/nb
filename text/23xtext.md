## Andra söndagen i Fastan




### ”Den kämpande tron”



Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som ägde allt men gav Ditt liv till lösen för många, hjälp oss att leva i Din efterföljd. Herre, förbarma Dig
Förs        Herre, förbarma Dig
Präst        Kristus, Du som steg ned i djupaste förnedring och var lydig intill döden, lär oss lydnad för Faderns vilja. Kristus, förbarma Dig
Förs        Kristus, förbarma Dig
Präst        Herre, Du som genom kampen på korset och med Din död gjorde döden om intet, ge oss Ditt liv. Herre, förbarma Dig
Förs        Herre, förbarma Dig



Kollektbön
Herre vår Gud, Du som ser att vår egen kraft inte räcker mot synd och ondska,
hjälp oss att leva fasta i tron på vår frälsare Jesus Kristus,
så att vi blir bevarade från allt ont till kropp, själ och ande.
Genom Din Son Jesus Kristus, vår Herre.



Psaltarversikel, verserna. Antifon föregår, ingår mellan verserna och avslutar.
Jag har alltid Herren inför mig * med Honom vid min sida vacklar jag inte
Därför gläds mitt hjärta och jublar * min kropp är i trygghet



Inledningen i förbönen
Himmelske Fader, Du som sände Din Son Jesus Kristus för att rädda, befria och förlåta, i Hans namn kommer vi till Dig och ber.



Slutbön i Ordets gudstjänst
Herre vår Gud, led oss genom mörkret och lidandet, och låt Din nåd verka i våra liv.Genom Jesus Kristus, vår Herre.



Bön efter kommunionen
Vi tackar Dig, Herre vår Gud, Du som räcker oss brödet och drycken från det bord, där Din kärlek till syndare flödar över, styrk oss genom denna måltid i trons kamp, så att vi står fasta i alla prövningar på vägen till Din härlighet.
Genom Din Son, Jesus Kristus, vår Herre.
________________
Årgång 1


Gammaltestamentlig text: Genesis (Första Mosebok) 32:22-31
Under natten steg Jakob upp, tog med sig sina båda hustrur och sina båda slavinnor och sina elva söner och gick över Jabbok vid vadstället. Han lät dem gå över floden och lät föra över allt som tillhörde honom. Jakob blev ensam kvar. Då brottades en man med honom tills dagen grydde. När han såg att han inte kunde besegra Jakob slog han till honom på höftbenet, så att höften gick ur led när de brottades med varandra. ”Släpp mig”, sade mannen, ”dagen gryr!” Men Jakob svarade: ”Jag släpper dig inte förrän du välsignar mig.” Han frågade honom: ”Vad är ditt namn?” – ”Jakob”, svarade han. Då sade han: ”Ditt namn skall inte längre vara Jakob utan Israel, ty du har kämpat med Gud och människor och segrat.” Jakob bad honom: ”Låt mig få veta ditt namn.” Han svarade: ”Varför frågar du mig om mitt namn?” Och han välsignade honom där. Jakob kallade platsen Penuel, ”ty”, sade han, ”jag såg Gud ansikte mot ansikte och ändå skonades mitt liv”. När han lämnade Penuel såg han solen gå upp. Och han haltade på grund av sin skadade höft. 
 
Epistel: Andra Korinthierbrevet 6:1-10
Som Guds medhjälpare uppmanar jag er också att inte kasta bort den nåd ni tar emot från Gud. Han säger ju: Jag bönhörde dig när stunden var inne, jag hjälpte dig på frälsningens dag. Nu är den rätta stunden, nu är frälsningens dag. 
Jag vill inte vara till anstöt för någon, ingen skall kunna anmärka på min tjänst. Som Guds tjänare visar jag på allt sätt vad jag duger till: med stor uthållighet under påfrestningar, trångmål och nöd, under prygel, fångenskap och upplopp, under möda, vaka och svält, med renhet, kunskap, tålamod och godhet, med helig Ande, uppriktig kärlek, sanningens ord och Guds kraft, med rättfärdighetens vapen till anfall och försvar, i ära och vanära, med dåligt rykte och gott rykte. Jag kallas villolärare men säger sanningen, jag är misskänd men ändå erkänd, jag är nära döden men ändå lever jag, tuktad men inte till döds, plågad men alltid glad. Jag är fattig men gör många rika, jag har ingenting men äger allt. 



Evangelium: Matteus 15:21-28
Från Gennesaret drog sig Jesus undan till området kring Tyros och Sidon. En kanaaneisk kvinna från dessa trakter mötte Honom och ropade: ”Herre, Davids son, förbarma Dig över mig! Min dotter plågas svårt av en demon.” Han gav henne inget svar. Då gick Hans lärjungar fram och bad Honom: ”Säg åt henne att ge sig iväg, hon går ju bakom oss och ropar.” Han svarade: ”Jag har inte blivit sänd till andra än de förlorade fåren av Israels folk.” Men hon kom och föll ner för Honom och sade: ”Herre, hjälp mig.” Han svarade: ”Det är inte rätt att ta brödet från barnen och kasta det åt hundarna.” – ”Nej, herre”, sade hon, ”men hundarna äter ju smulorna som faller från deras herrars bord.” Då sade Jesus till henne: ”Kvinna, din tro är stark, det skall bli som du vill.”  Och från den stunden var hennes dotter frisk. 



Årgång 2


Gammaltestamentlig text: 1a Kungaboken 19:1-8 
Achav berättade för Isebel allt vad Elia hade gjort och hur han hade dödat alla profeterna med svärd. Då skickade Isebel bud till Elia och lät säga: ”Gudarna må straffa mig, nu och framgent, om jag inte redan imorgon låter dig möta samma öde som dessa profeter.” Elia blev rädd och flydde för sitt liv. Han kom till Beer Sheva i Juda, där han lämnade kvar sin tjänare. Själv gick han vidare en dagsled ut i öknen, och efter vandringen satte han sig under en ginstbuske och önskade sig döden. ”Det är nog”, sade han, ”ta mitt liv, Herre, jag är inte bättre än mina fäder.” Han lade sig ner och somnade där under ginstbusken.
Då kom en ängel och rörde vid honom och sade: ”Stig upp och ät!” När Elia såg upp fick han se en glödkaka och ett krus med vatten vid huvudgärden; han åt och drack och lade sig att sova igen. Herrens ängel kom en andra gång och rörde vid honom. ”Stig upp och ät”, sade han, ”annars orkar du inte hela vägen.” Elia steg upp och åt och drack, och måltiden gav honom kraft att gå i fyrtio dagar och fyrtio nätter, ända till Guds berg Horeb. 



Epistel: Första Kor 10:12-13 
Den som tror sig stå stadigt skall se till att han inte faller. Era prövningar har inte varit övermänskliga. Gud är trofast och skall inte låta er prövas över förmåga: när Han sänder prövningen visar Han er också en utväg, så att ni kommer igenom den. 



Evangelium: Luk 7:36-8:3
En av fariseerna bjöd hem Jesus på en måltid, och Han gick dit och tog plats vid bordet. 
Nu fanns det en kvinna i staden som var en synderska. När hon fick veta att Han låg till bords i fariséns hus kom hon dit med en flaska balsam och ställde sig bakom Honom vid Hans fötter och grät. Hon vätte Hans fötter med sina tårar och torkade dem med sitt hår, och hon kysste Hans fötter och smorde dem med sin balsam. Farisén som hade bjudit Honom såg det och sade för sig själv: ”Om den mannen vore profet skulle Han veta vad det är för sorts kvinna som rör vid Honom, en synderska.” Då sade Jesus till honom: ”Simon, jag har något att säga dig.” – ”Säg det, mästare”, sade han. ”Två män stod i skuld hos en penningutlånare. Den ene var skyldig femhundra denarer, den andre femtio. När de inte kunde betala efterskänkte han skulden för dem båda. Vilken av dem kommer att älska honom mest?” Simon svarade: ”Den som fick mest efterskänkt, skulle jag tro.” – ”Du har rätt”, sade Jesus, och vänd mot kvinnan sade Han till Simon: ”Du ser den här kvinnan. Jag kom in i ditt hus, och du gav mig inte vatten till mina fötter, men hon har vätt mina fötter med sina tårar och torkat dem med sitt hår. Du gav mig ingen välkomst-kyss, men hon har kysst mina fötter hela tiden sedan jag kom hit. Du smorde inte mitt huvud med olja, men hon har smort mina fötter med balsam. Därför säger jag dig: hon har fått förlåtelse för sina många synder, ty hon har visat stor kärlek. Den som får litet förlåtet visar liten kärlek.” Och Han sade till henne: ”Dina synder är förlåtna.” De andra vid bordet sade då för sig själva: ”Vem är Han som till och med förlåter synder?” Men Jesus sade till kvinnan: ”Din tro har hjälpt dig. Gå i frid.”
Därefter vandrade Han från stad till stad och från by till by och förkunnade budskapet om Guds rike. Med Honom följde de tolv och några kvinnor som hade blivit botade från onda andar och från sjukdomar: Maria, hon från Magdala, som sju demoner hade farit ut ur, Johanna, hustru till Herodes förvaltare Kusas, Susanna och många andra, som alla hjälpte dem med sina tillgångar. 





Årgång 3


Gammaltestamentlig text: Jesaja 61:1-3
Herren Guds Ande fyller mig, ty Herren har smort mig. Han har sänt mig att frambära glädjebud till de betryckta och ge de förkrossade bot, att förkunna frihet för de fångna, befrielse för de fjättrade, att förkunna ett nådens år från Herren, en hämndens dag från vår Gud, att trösta alla som sörjer och ge de sörjande i Sion huvudprydnad i stället för aska, glädjens olja i stället för sorgdräkt, lovsång i stället för modlöshet. 



Epistel: Hebreerbrevet 11:23-27
I tro höll Moses föräldrar sitt nyfödda barn gömt i tre månader, eftersom de såg att det var ett vackert barn, och de lät sig inte skrämmas av kungens påbud. I tro vägrade Mose som vuxen att låta sig kallas son till faraos dotter. Han ville hellre fara illa tillsammans med Guds folk än ha en kortvarig glädje av synden. Han såg fram mot lönen som väntade och räknade den smälek som Messias får utstå som en större rikedom än Egyptens skatter. I tro lämnade han Egypten och fruktade inte kungens vrede utan höll ut, därför att han liksom såg den Osynlige. 



Evangelium: Markusevangeliet 14:3-9
Medan Jesus var i Betania och låg till bords hemma hos Simon den spetälske kom en kvinna med en flaska dyrbar äkta nardusbalsam. Hon bröt upp flaskan och hällde ut alltsammans över Hans huvud. Några blev förargade och sade till varandra: ”Vilket slöseri med balsam. För den oljan hade man ju kunnat få mer än trehundra denarer att ge åt de fattiga.” Och de grälade på henne. Men Jesus sade: ”Låt henne vara! Varför gör ni henne ledsen? Hon har gjort en god gärning mot mig. De fattiga har ni alltid hos er, och dem kan ni göra gott mot när ni vill, men mig har ni inte alltid. Hon har gjort vad hon kunde. I förväg har hon sörjt för att min kropp blev smord till begravningen. Sannerligen, överallt i världen där evangeliet förkunnas skall man också berätta vad hon gjorde och komma ihåg henne.” 









Psaltarpsalm: Psaltaren 130
Ur djupen ropar jag till Dig, Herre. Herre, hör mitt rop, lyssna när jag bönfaller Dig! 
Om Du lade synder på minnet, Herre, vem kunde då bestå? 
Men hos Dig finns förlåtelse, och därför fruktar man Dig. 
Jag väntar på Herren, jag längtar, jag hoppas få höra Hans ord. 
Jag längtar efter Herren mer än väktarna efter morgonen, än väktarna efter morgonen.
Hoppas på Herren, Israel, ty hos Herren finns nåd och makten att befria. 
Han skall befria Israel från alla synder.
<!--stackedit_data:
eyJoaXN0b3J5IjpbMjExMTkwOTIwMCwtNjY1MjA1Mjc5XX0=
-->
Söndagen före Pingst




”Hjälparen kommer”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du utgav Dig själv på korset för vår frälsnings skull, rädda och befria oss. Herre, förbarma Dig
Förs        Herre, förbarma Dig
Präst        Kristus, Du upphöjdes till Faderns härlighet och ber nu för oss inför Hans tron, ge oss liv av Ditt liv. Kristus, förbarma Dig
Förs        Kristus, förbarma Dig
Präst        Herre, Du ska en gång komma åter i makt och härlighet, kom, Herre, kom snart. Herre, förbarma Dig
Förs        Herre, förbarma Dig




Kollektbön
Allsmäktige evige Gud, Du som har upphöjt Din ende Son till Din härlighet,
sänd oss Hjälparen, sanningens Ande,
så att vi kan tjäna Dig med all vår kraft och av hela vårt hjärta.
Genom Din Son Jesus Kristus, vår Herre (som lever och verkar med Dig och den Helige Ande i en gudom från evighet till evighet).




Psaltarversikel, verserna. Antifon föregår, ingår mellan verserna och avslutar.
Från himlen blickar Herren ned * och ser på alla människor.
Herre, låt Din nåd vila över oss, * ty vi hoppas på Dig.




Inledningen i förbönen
Himmelske Fader, Du som genom Din Son sänder Din Helige Ande till vår hjälp, i samme Din Sons namn kommer vi till Dig och ber.




Slutbön i Ordets gudstjänst
Herre, himmelske Fader, gör våra hjärtan brinnande av längtan efter Din Helige Ande och efter det goda som Han ger till vårt och världens bästa.
Genom Jesus Kristus, Din Son, vår Herre.




Bön efter kommunionen
Lovad vare Du, Herre Jesus Kristus,
som i denna måltid kommit till oss med och genom Din Ande,
ge oss kraft och mod och Din Andes nåd och tröst,
så att vi alla våra dagar lever till Din ära.
Du som med Fadern och den Helige Ande lever och verkar i evighet.
________________
Årgång 1




Gammaltestamentlig text: Sak 14:6-9 
Den dagen skall det inte längre finnas någon kyla eller frost. Det skall vara en ständig dag – Herren vet när den kommer – och ingen växling mellan dag och natt, utan när kvällen kommer skall det vara ljust. Den dagen skall friskt vatten strömma ut från Jerusalem, hälften mot östra havet och hälften mot västra havet. Sommar och vinter skall det vara så. Och Herren skall vara konung över hela jorden. Den dagen skall Herren vara en och Hans namn ett enda. 




Epistel: Rom 8:16-18  
Anden själv vittnar tillsammans med vår ande om att vi är Guds barn. Men är vi barn, då är vi också arvingar, Guds arvingar och Kristi medarvingar, om vi delar Hans lidande för att också få dela Hans härlighet. Jag menar att våra lidanden i denna tid ingenting betyder mot den härlighet som skall uppenbaras och bli vår. 




Evangelium: Joh 15:26-16:4  
Jesus sade: ”När Hjälparen kommer, som jag skall sända er från Fadern, sanningens Ande, som utgår från Fadern, då skall Han vittna om mig. Också ni skall vittna, ty ni har varit med mig från början.
Detta har jag sagt er för att ni inte skall komma på fall. De skall utesluta er ur synagogorna, ja, den tid kommer då den som dödar er tror sig bära fram ett offer åt Gud. Och detta skall de göra därför att de inte har lärt känna Fadern och inte heller mig. Jag har sagt er detta för att ni, när den tiden kommer, skall minnas att jag har sagt det.”








Årgång 2




Gammaltestamentlig text: Deuteronomium (Femte Mosebok) 31:6-8
Mose sade till folket: ”Var tappra och starka! Var inte rädda och låt er inte skräm mas av dem, ty Herren, din Gud, går själv med dig. Han skall inte svika dig, inte överge dig.” 
Så kallade Mose till sig Josua och sade till honom inför alla israeliterna: ”Var tap per och stark! Ty du skall föra folket in i det land som Herren med ed lovade deras fäder att ge dem, och du skall göra det till deras egendom. Herren skall själv gå före dig. Han skall vara med dig. Han sviker dig inte och överger dig inte. Var inte rädd, tappa inte modet!” 




Epistel: Romarbrevet 8:31-39  
Om Gud är för oss, vem kan då vara mot oss? Han som inte skonade sin egen son utan utlämnade Honom för att hjälpa oss alla, varför skall Han inte skänka oss allt med Honom? Vem kan anklaga Guds utvalda? Gud frikänner, vem kan då fälla? Kristus är den som har dött och därtill den som har uppväckts och sitter på Guds högra sida och vädjar för oss. Vem kan då skilja oss från Kristi kärlek? Nöd eller ångest, förföljelse eller svält, nakenhet, fara eller svärd? Det står ju skrivet: För din skull lider vi dödens kval dagen lång, vi har räknats som slaktfår. Nej, över allt detta triumferar vi genom Honom som har visat oss sin kärlek. Ty jag är viss om att varken död eller liv, varken änglar eller andemakter, varken något som finns eller något som kommer, varken krafter i höjden eller krafter i djupet eller något annat i skapelsen skall kunna skilja oss från Guds kärlek i Kristus Jesus, vår herre.
 
Evangelium: Johannes 16:23-33  
Jesus sade: ”Den dagen kommer ni inte att fråga mig om någonting. Sannerligen, jag säger er: vad ni ber Fadern om i mitt namn, det skall Han ge er. Ännu har ni inte bett om något i mitt namn. Be, och ni skall få, så att er glädje blir fullkomlig. 
Detta har jag sagt er i bilder. Det kommer en tid då jag inte längre skall tala i bilder utan med klara ord låter er veta allt om Fadern. Den dagen skall ni be i mitt namn, och jag säger inte att jag skall be till Fadern för er, ty Fadern själv älskar er efter som ni har älskat mig och trott att jag kommer från Gud. Jag kom från Fadern och trädde in i världen. Jag lämnar världen igen och går till Fadern.” 
Lärjungarna sade: ”Nu talar Du med klara ord och inte i bilder. Nu vet vi att Du vet allt, Du behöver inte höra någon fråga Dig. Därför tror vi att Du kommer från Gud.” Jesus svarade: ”Nu tror ni. Den stund kommer, den är redan inne, då ni skall skingras, var och en åt sitt håll, och lämna mig ensam. Men jag är inte ensam, efter som Fadern är med mig. Detta har jag sagt er för att ni skall ha frid i mig. I världen får ni lida, men var inte oroliga, jag har besegrat världen.”
 




Årgång 3




Gammaltestamentlig text: Första Kungaboken 19:9-16  
Vid Guds berg Horeb gick Elia in i en grotta och stannade där över natten.
Då kom Herrens ord till honom: ”Varför är du här, Elia?” Han sade: ”Jag har gjort mitt yttersta för Herren, härskarornas Gud. Israeliterna har övergett Ditt förbund, rivit ner Dina altaren och dödat Dina profeter med svärd. Jag ensam är kvar, och nu står de efter mitt liv.” Herren svarade: ”Gå ut och ställ dig på berget inför Herren. Herren skall gå fram där.” En stark storm som klöv berg och krossade klippor gick före Herren. Men Herren var inte i stormen. Efter stormen kom ett jordskalv. Men Herren var inte i skalvet. Efter jordskalvet kom eld. Men Herren var inte i elden. Efter elden kom ett stilla sus. När Elia hörde det gömde han ansik tet i manteln och gick ut och ställde sig vid ingången till grottan. Då ljöd en röst som sade: ”Varför är du här, Elia?” Han svarade: ”Jag har gjort mitt yttersta för Herren, härskarornas Gud. Israeliterna har övergett Ditt förbund, rivit ner Dina altaren och dödat Dina profeter med svärd. Jag ensam är kvar, och nu står de efter mitt liv.” Herren sade till Elia: ”Vänd tillbaka och ta vägen till Damaskus öken. Gå in i staden och smörj Hasael till kung över Aram. Jehu, Nimshis son, skall du smörja till kung över Israel, och Elisha, Shafats son, från Avel Mechola skall du smörja till profet efter dig.” 




Epistel: Apostlagärningar 1:12-14  
Lärjungarna återvände till Jerusalem från det berg som kallas Olivgårdsberget och som ligger bara en sabbatsväg från staden. Och när de kom dit gick de upp till det rum i övervåningen där de höll till, Petrus, Johannes, Jakob och Andreas, Filippos och Tomas, Bartolomaios och Matteus, Jakob, Alfaios son, Simon seloten och Judas, Jakobs son. Alla dessa höll ihop under ständig bön, tillsammans med några kvinnor, Maria, Jesu mor, och Hans bröder. 




Evangelium: Johannes 16:12-15  
Jesus sade: ”Jag har mycket mer att säga er, men ni förmår inte ta emot det nu. Men när Han kommer, sanningens Ande, skall Han vägleda er med hela sanningen; Han skall inte tala av sig själv utan förkunna det Han hör och låta er veta vad som kommer att ske. Han skall förhärliga mig, ty av mig skall Han ta emot det Han låter er veta. Allt vad Fadern har är mitt; därför säger jag att det är av mig Han tar emot det Han skall låta er veta.” 








Psaltarpsalm: Psaltaren 33:18-22
Herren vakar över dem som fruktar Honom, över dem som hoppas på Hans nåd, 
Han räddar dem från döden och håller dem vid liv i hungertid. 
Vi sätter vårt hopp till Herren, Han är vår hjälp och vår sköld. 
I Honom har våra hjärtan sin glädje, vi förtröstar på Hans heliga namn. 
Herre, låt Din nåd vila över oss, ty vi hoppas på Dig.
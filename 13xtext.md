Andra söndagen efter Trettondedag Jul




”Livets källa”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, i Dig har hela Guds fullhet tagit sin boning, uppenbara Din härlighet också för oss. Herre, förbarma Dig
Förs        Herre, förbarma Dig
Präst        Kristus, i Dig finns hela världens frälsning och salighet, låt det komma också oss och vår omvärld till del. Kristus, förbarma Dig
Förs        Kristus, förbarma Dig
Präst        Herre, i Dig finns den källa som ger evigt liv, ge oss av Din himmelska nåd. Herre, förbarma Dig
Förs        Herre, förbarma Dig




Kollektbön
Evige Gud, Du som har all makt i himmelen och på jorden och som i Din Son har uppenbarat Din härlighet, 
öppna våra ögon och hjärtan, 
så att vi i Hans ord och gärningar ser Din kärlek.
Genom Din Son Jesus Kristus, vår Herre.
Psaltarversikel, verserna. Antifon föregår, ingår mellan verserna och avslutar.
Du, Herre, är den Högste, upphöjd över jorden * högt över alla gudar
Ni rättfärdiga, gläd er över Herren * och prisa Hans heliga namn        




Inledningen i förbönen
Himmelske Fader, Du som genom Din Son har öppnat himmelen för oss människor här på jorden, i Hans namn kommer vi till Dig och ber




Slutbön i Ordets gudstjänst
Herre, himmelske Fader, uppenbara allt mer för oss av Din himmelska härlighet
och lär oss att förtrösta på Din styrka och på Din barmhärtighet. 
Genom Jesus Kristus, vår Herre.




Bön efter kommunionen
Gud vår Fader, Du som låtit oss få del av gåvorna vid Ditt bord, förvandla oss genom dem, så att vår tillbedjan bär frukt i våra gärningar och vårt livs öken blir frälsningens paradis.
Genom Jesus Kristus, vår Herre.
________________
Årgång 1




Gammaltestamentlig text: Exodus (Andra Mosebok) 33:18-23
Mose sade: ”Låt mig få se Din härlighet!” Herren svarade: ”Jag skall låta min höghet och prakt gå förbi dig, och jag skall ropa ut namnet Herren inför dig. Jag skall vara nådig mot den jag vill vara nådig mot och barmhärtig mot den jag vill vara barmhärtig mot.” Han fortsatte: ”Mitt ansikte kan du inte få se, ty ingen människa kan se mig och leva.” Sedan sade Herren: ”Här bredvid mig finns en plats, ställ dig här på klippan! När min härlighet går förbi skall jag ställa dig i en klyfta i berget och skyla dig med min hand tills jag har gått förbi. Då skall jag ta bort min hand och du skall se mig på ryggen. Men mitt ansikte får ingen se.”




Epistel: Efesierbrevet 1:7-14 
I Jesus Kristus och genom Hans blod har vi friköpts och fått förlåtelse för våra överträdelser – så rik är den nåd med vilken Gud har låtit all vishet och klokhet flöda över oss. Och Han har yppat sin viljas hemlighet för oss, det beslut om Kristus som Han hade fattat från början och som skulle genomföras när tiden var inne: att sammanfatta allting i Kristus, allt i himlen och på jorden. I Honom har vi fått vår arvslott, förutbestämda därtill av Honom som låter allt ske efter sin vilja och sitt beslut: vi skall vara Gud till pris och ära, vi som redan på förhand hade satt vårt hopp till Kristus. I Honom har också ni, sedan ni hört det sanna ordet, evangeliet om er frälsning – i Honom har också ni, sedan ni kommit till tro, fått den utlovade Helige Ande som ett sigill. Han är en borgen för vårt arv, att Guds folk skall bli friköpt och Gud få pris och ära. 




Evangelium: Johannes 2:1-11
På tredje dagen hölls ett bröllop i Kana i Galileen, och Jesu mor var där. Jesus och Hans lärjungar var också bjudna till bröllopet. Vinet tog slut, och Jesu mor sade till Honom: ”De har inget vin.” Jesus svarade: ”Låt mig vara, kvinna. Min stund har inte kommit än.” Hans mor sade till tjänarna: ”Gör det Han säger åt er.” Där stod sex stora stenkärl för vattnet till judarnas reningsceremonier; vart och ett rymde omkring hundra liter. Jesus sade: ”Fyll kärlen med vatten”, och de fyllde dem till brädden. Sedan sade Han: ”Ös upp och bär det till bröllops värden”, och det gjorde de. Värden smakade på vattnet, som nu hade blivit vin. Eftersom han inte visste varifrån det kom – men det visste tjänarna som hade öst upp vattnet – ropade han på brudgummen och sade: ”Alla andra bjuder först på det goda vinet och på det sämre när gästerna börjar bli berusade. Men du har sparat det goda vinet ända till nu.” 
Så gjorde Jesus det första av sina tecken; det var i Kana i Galileen. Han uppenbarade sin härlighet, och Hans lärjungar trodde på Honom. 










Årgång 2




Gammaltestamentlig text: Jesaja 55:1-4
Kom, alla ni som törstar, kom hit och få vatten, kom, även om ni inte har pengar! Förse er med säd, så att ni får äta! Kom och få säd utan pengar, vin och mjölk utan att betala! Varför lägger ni pengar på det som inte är bröd, er lön på sådant som inte mättar?  Lyssna till mig, så får ni äta gott och njuta av feta rätter. Kom till mig och hör noga på, lyssna, så får ni liv. Jag sluter ett evigt förbund med er, den nåd jag visat David skall bestå. Honom gjorde jag till ett vittne för folken, till furste och härskare över dem. 




Epistel: Uppenbarelseboken 22:16-17 
”Jag, Jesus, har sänt min ängel till er för att vittna om detta i församlingarna. Jag är skottet från Davids rot och hans ättling, den strålande morgonstjärnan.” 
Och Anden och bruden säger: ”Kom!” Och den som hör det skall säga: ”Kom!” Och den som törstar skall komma. Och den som vill skall fritt få dricka av livets vatten. 




Evangelium: Johannes 4:5-26
Jesus kom till en stad som hette Sykar, inte långt från den mark som Jakob gav sin son Josef. Där fanns Jakobs källa. Jesus, som var trött efter vandringen, satte sig ner vid källan. Det var mitt på dagen. 
En samarisk kvinna kom för att hämta vatten. Jesus sade till henne: ”Ge mig något att dricka.” Lärjungarna hade nämligen gått bort till staden för att köpa mat. Samariskan sade: ”Hur kan Du, som är jude, be mig om vatten? Jag är ju en samarisk kvinna.” (Judarna vill inte ha något med samarierna att göra.) Jesus svarade henne: ”Om du visste vad Gud har att ge och vem det är som säger till dig: Ge mig något att dricka, då skulle du ha bett honom, och han skulle ha gett dig levande vatten.” Kvinnan sade: ”Herre, Du har inget att hämta upp det med och brunnen är djup. Varifrån tar Du då det levande vattnet? Skulle Du vara större än vår fader Jakob som gav oss brunnen och själv drack ur den, liksom hans söner och hans boskap?” Jesus svarade: ”Den som dricker av det här vattnet blir törstig igen. Men den som dricker av det vatten jag ger honom blir aldrig mer törstig. Det vatten jag ger blir en källa i honom, med ett flöde som ger evigt liv.” Kvinnan sade till Honom: ”Herre, ge mig det vattnet, så att jag aldrig blir törstig och behöver gå hit efter vatten.” 
Jesus sade: ”Gå och hämta din man.” Kvinnan svarade: ”Jag har ingen man.” Jesus sade: ”Du har rätt när du säger att du inte har någon man. Fem män har du haft, och den du nu har är inte din man. Där talade du sanning.” Kvinnan sade: ”Herre, jag ser att Du är en profet. Våra fäder har tillbett Gud på det här berget, men ni säger att platsen där man skall tillbe Honom finns i Jerusalem.” Jesus svarade: ”Tro mig, kvinna, den tid kommer då det varken är på det här berget eller i Jerusalem som ni skall tillbe Fadern. Ni tillber det som ni inte känner till. Vi tillber det vi känner till, eftersom frälsningen kommer från judarna. Men den tid kommer, ja, den är redan här, då alla sanna Gudstillbedjare skall tillbe Fadern i ande och sanning. Ty så vill Fadern att man skall tillbe Honom. Gud är ande, och de som tillber Honom måste tillbe i ande och sanning.” Kvinnan sade: ”Jag vet att Messias kommer” (alltså den Smorde) ”och när Han kommer skall Han låta oss veta allt.” Jesus sade till henne: ”Det är jag, den som talar till dig.” 
(”Det är jag": egentligen ”Jag är”, ”Ego eimi”, ”Έγώ είμι”)








Årgång 3




Gammaltestamentlig text:
Deuteronomium (Femte Mosebok) 5:23-27 
Mose sade till hela Israel: ”När ni hade hört rösten ur mörkret och berget brann kom ni fram till mig, alla stamhövdingar och äldste, och sade: 'Herren, vår Gud, har visat oss sin härlighet och storhet, och vi har hört Hans röst ur elden. I dag har vi sett att en människa kan höra Gud tala och ändå förbli vid liv. Varför måste vi då dö? Denna väldiga eld förbränner oss. Om vi hör Her ren, vår Gud, tala igen kom mer vi att dö. Ty vilken dödlig varelse har förblivit vid liv efter att som vi ha hört den levande Gudens röst ur elden? Gå du fram och lyssna till allt vad Herren, vår Gud, säger. Tala sedan om för oss allt vad Herren, vår Gud, har sagt till dig, så skall vi lyssna och lyda.'” 




Epistel: Hebreerbrevet 2:9-10 
Vi ser att Jesus, som en liten tid var ringare än änglarna, nu är krönt med härlighet och ära därför att Han led döden. Genom Guds nåd skulle det komma alla till godo att Han fick möta döden. 
Ty när Han, för vilken och genom vilken allting är till, ville föra många söner till härlighet, måste Han låta Honom som leder dem till frälsningen bli fullkomnad genom lidande. 




Evangelium: Johannes 5:31-36
Jesus sade: ”Om jag själv vittnar om mig är mitt vittnesbörd inte giltigt. Men det är en annan som vittnar om mig, och jag vet att hans vittnesbörd om mig är giltigt. Ni har sänt bud till Johannes, och han har vittnat för sanningen. Jag vill inte ha något vittnesbörd om mig från någon människa, men jag säger detta för att ni skall bli räddade. Johannes var en lampa som brann och lyste, och en kort tid hänfördes ni av hans ljus. Men jag har fått ett starkare vittnesbörd än det Johannes gav. Ty de verk som Fadern har gett mig i uppdrag att fullborda, just de som jag utför, vittnar om att Fadern har sänt mig.” 








Psaltarpsalm: Psaltaren 19:2-7
Himlen förkunnar Guds härlighet, himlavalvet vittnar om Hans verk. 
Dag talar till dag därom, och natt undervisar natt. 
Det är inte tal, det är inte ljud, deras röster kan inte höras, 
men över hela jorden når de ut, till världens ände deras ord. 
Där har Han rest ett tält åt solen, den liknar en brudgum som lämnar sin kammare, en hjälte som gläds åt att löpa sin bana. 
Den stiger vid himlens ena ände och når i sitt kretslopp den andra. Ingenting är gömt för dess glöd.
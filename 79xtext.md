Alla själars dag




”Vårt evighetshopp”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som gick in i förgängligheten för att förvandla den till liv, ge oss liv av Ditt liv. Herre, förbarma Dig
Förs        Herre, förbarma Dig
Präst        Kristus, Du som gick in i dödsskuggans dal för att vara med oss när vi är där, led oss alltid på Dina vägar. Kristus, förbarma Dig
Förs        Kristus, förbarma Dig
Präst        Herre, Du som gick ut ur Din grav för att ge oss en framtid bortom död en, helga våra gravar. Herre, förbarma Dig
Förs        Herre, förbarma Dig




Kollektbön
Evige Gud, Du som lät Jesus Kristus dö och uppstå för att Han skulle vara herre över både levande och döda, ge oss nåd att i tro ta emot Honom som vår Frälsare,
så att vi med Honom får gå in i det eviga livet. 
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herren är min kraft och mitt värn, * Han blev min räddning.        
Hör, hur seger-ropen skallar, jubel stiger från de trognas läger: * "Herrens hand har visat sin kraft."




Inledningen i förbönen
Himmelske Fader, Du som genom Din Sons död och uppståndelse ger oss en framtid och ett hopp och redan här i tiden låter oss få del i det eviga livet, i samme Din Sons, vår Frälsares, namn kommer vi till Dig och ber: 




Slutbön i Ordets gudstjänst
Allsmäktige, evige Gud, Du som genom döden för oss till helande och fullkomning, gör oss och världen delaktiga av Din Sons eviga liv.
Genom Honom, Jesus Kristus, vår levande och uppståndne Herre.




Bön efter kommunionen
Lovad vare Du, barmhärtige Fader, som ensam kan rädda undan den eviga döden,
låt nådens bröd och frälsningens kalk ge oss del i Jesu uppståndelse och i det eviga liv Han vunnit åt oss. Genom Honom, Din Son Jesus Kristus, vår Herre.




________________
Årgång 1




Gammaltestamentlig text: Hesekiel 37:12-14
Profetera därför och säg till dem: Så säger Herren Gud: ”Jag skall öppna era gravar och hämta upp er ur dem, mitt folk, och föra er hem till Israels land. När jag öppnar era gravar och hämtar upp er ur dem, mitt folk, då skall ni inse att jag är Herren. Jag skall fylla er med min Ande och ge er liv och låta er bo i ert eget land. Då skall ni inse att jag är Herren. Jag har talat, och jag skall göra som jag har sagt, säger Herren.” 




Epistel: Uppenbarelseboken 22:1-5  
Han visade mig en flod med livets vatten, klar som kristall, som rann från Guds och Lammets tron. Mitt på den stora gatan, med floden på ömse sidor, stod livets träd, som bär frukt tolv gånger om året och ger sin skörd varje månad, och trädets blad är läkemedel för folken. Och ingen förbannelse skall finnas mer. Guds och Lammets tron skall stå i staden, och Hans tjänare skall tjäna Honom. De skall se Hans ansikte, och de skall bära Hans namn på sin panna. Och det skall inte mer bli natt, och ingen behöver längre ljus från någon lampa eller solens ljus, ty Herren Gud skall lysa över dem. Och de skall vara kungar i evigheters evighet. 




Evangelium: Luk 12:4-7
Jesus sade: ”Jag säger till er som är mina vänner: låt er inte skrämmas av dem som kan döda kroppen men sedan inte kan göra mer. Jag skall tala om för er vem ni skall frukta. Frukta honom som kan döda och sedan har makt att kasta ner i helvetet. Ja, jag säger er: honom skall ni frukta. Säljs inte fem sparvar för två kopparslantar? Men ingen av dem är glömd av Gud. Och till och med hårstråna på ert huvud är räknade. Var inte rädda, ni är mer värda än aldrig så många sparvar.” 








Årgång 2




Gammaltestamentlig text: Job 17:15-16  Vad har jag då för hopp,
Vad har jag då för hopp, vem kan skönja någon lycka för mig? Går hopp och lycka med mig till dödsriket, skall de följa mig ner i mullen?


Epistel: Första Korinthierbrevet 15:35-49
Nu undrar någon: ”Hur uppstår de döda? Hurdan kropp har de när de kommer?” Vilken enfaldig fråga! Det du sår får inte liv om det inte dör. Och när du sår är det inte den blivande växten du sår utan ett naket sädeskorn eller något annat frö. Men Gud ger det den gestalt Han har bestämt, och varje frö får sin egen gestalt. Alla kroppar är inte likadana, människorna har sina, boskapen sina, fåglarna sina och fiskarna sina. Vidare finns det himmelska kroppar och jordiska, men de himmelska har sin glans och de jordiska har en annan. Solen har sin glans, månen sin och stjärnorna sin. Ja, alla stjärnor har olika glans. 
Så är det också med de dödas uppståndelse. Det som blir sått förgängligt uppstår oförgängligt. Det som blir sått föraktat uppstår i härlighet. Det som blir sått svagt uppstår fullt av kraft. Det som blir sått som en kropp med fysiskt liv uppstår som en kropp med ande. Finns det en kropp med fysiskt liv, så finns det också en med ande. Och så står det skrivet: Den första människan, Adam, blev en varelse med liv. Men den siste Adam blev en ande som ger liv. Det andliga kommer alltså inte först, utan det fysiska; därefter kommer det andliga. Den första människan kom från jorden och var jord; den andra människan kom från himlen. Som den jordiska var, så är också de jordiska, och som den himmelska är, så är de himmelska. Och liksom vi blev en avbild av den jordiska, skall vi också bli en avbild av den himmelska. 




Evangelium: Johannes 6:37-40
Jesus sade: ”Alla som Fadern ger mig skall komma till mig, och den som kommer till mig skall jag inte visa bort. Ty jag har inte kommit ner från himlen för att göra vad jag själv vill utan för att göra Hans vilja som har sänt mig. Och detta är Hans vilja som har sänt mig: att jag inte skall låta någon gå förlorad av dem som Han har gett mig utan låta dem uppstå på den sista dagen. Ty detta är min Faders vilja: att alla som ser Sonen och tror på Honom skall ha evigt liv. Och jag skall låta dem uppstå på den sista dagen.” 








Årgång 3




Gammaltestamentlig text: Josua 1:10-11
Josua befallde folkets förmän att gå runt i lägret och säga till folket: ”Gör i ordning proviant! Om tre dagar skall ni gå över Jordan och komma till det land som Herren, er Gud, ger er och ta det i besittning.” 




Epistel: Hebreerbrevet 11:13-16 
I tro dog alla dessa utan att ha fått vad de hade blivit lovade. De hade bara sett det i fjärran och hälsat det och bekänt sig vara gäster och främlingar på jorden. De som talar så visar att de söker ett hemland. Och om de hade tänkt på det land som de lämnat kunde de ha återvänt dit. Men nu längtade de till ett bättre land, ett i himlen. Därför skäms inte Gud för dem, utan de får kalla Honom sin Gud; Han har ju grundat en stad åt dem. 




Evangelium: Luk 20:37-38
Jesus sade: ”Att de döda uppstår har också Mose visat i stället om törnbusken, där han kallar Herren för Abrahams Gud och Isaks Gud och Jakobs Gud. Gud är inte en gud för döda utan för levande, ty för Honom är alla levande.”








Psaltarpsalm: Psaltaren 116:1-9  
Jag älskar Herren, ty Han har hört min bön om förskoning. Han lyssnade till mig när jag ropade. 
Dödens snaror omgav mig, dödsrikets fasor nådde mig, jag var i nöd och förtvivlan. 
Jag åkallade Herren: Herre, rädda mitt liv! 
Herren är nådig och rättfärdig, vår Gud är barmhärtig. 
Herren bevarar de oskyldiga, jag var hjälplös, och Han räddade mig. 
Kom till ro, min själ, Herren har varit god mot mig. 
Han räddade mig från döden, mitt öga från tårar, min fot från att snava. 
Jag får vandra inför Herren i de levandes länder.
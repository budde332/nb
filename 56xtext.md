Fjortonde söndagen efter Trefaldighet




”Enheten i Kristus”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du utgav Dig på korset för att försona oss med Gud, gör oss till ett med Dig. Herre, förbarma Dig
Förs        Herre, förbarma Dig
Präst        Kristus, Du ber vår himmelske Fader för alla kristnas synliga enhet, gör oss till ett med varandra. Kristus, förbarma Dig
Förs        Kristus, förbarma Dig
Präst        Herre, Du ska en gång förena oss med den himmelska härskaran, änglarna och helgonen, låt den dagen komma snart. Herre, förbarma Dig
Förs        Herre, förbarma Dig




Kollektbön
Barmhärtige Fader, Du som ser vår mänskliga svaghet,
ingjut i oss enhetens Ande och samla Ditt folk till ett,
så att världen kan tro.
Genom Din Son Jesus Kristus, vår Herre (som lever och verkar med Dig och den Helige Ande, från evighet till evighet).




Psaltarversikel, verserna. Antifon föregår, ingår mellan verserna och avslutar.
Försångare        Lyssna, Israels herde, Du som leder Josef som en fårhjord * Du som tronar på keruberna, träd fram i glans inför Efraim, Benjamin och Manasse!
Försångare        Väck Din styrka till liv * och kom till vår hjälp!




Inledningen i förbönen
Himmelske Fader, Du som genom Din Son Jesus Kristus har förenat oss med Dig, i Hans namn kommer vi till Dig och ber:




Slutbön i Ordets gudstjänst
Herre vår Gud, gör oss till ett med Dig och med varandra, så att vi växer i Din nåd och så att Du blir ärad i allt. Genom Jesus Kristus, Din Son, vår Herre.




Bön efter kommunionen
Herre vår Gud, förverkliga i våra liv den enhet Du ger oss i denna måltid. 
Låt oss med alla Dina trogna synligt förenas till ett. 
Låt oss vara ett heligt tempel åt Dig.
Genom Jesus Kristus, vår Herre.
________________
Årgång 1




Gammaltestamentlig text: Hesekiel 37:15-22  
Herrens ord kom till mig: Människa! Tag en trästav och skriv på den: ”Juda och israeliterna, hans förbundna.” Tag sedan en annan trästav, den som tillhör Efraim, och skriv på den: ”Josef och alla israeliter, hans förbundna.” För samman dem så att de blir en enda stav i din hand. När dina landsmän ber dig förklara vad detta betyder skall du svara dem: Så säger Herren Gud: Jag tar den stav som tillhör Efraim och som avser Josef och Israels stammar, hans förbundna, och lägger Judas stav intill den. Jag gör dem till en enda stav i min hand. Trästavarna som du har skrivit på skall du hålla fram så att folket ser dem. Säg sedan: Så säger Herren Gud: Jag skall hämta israeliterna hos de folk som de har kommit till, jag skall samla in dem från alla håll och föra dem till deras eget land. I detta land, på Israels berg, gör jag dem till ett enda folk, och de skall alla lyda under en enda kung. Aldrig mer skall de vara två folk, aldrig mer skall de delas i två kungariken. 




Epistel: Efesierbrevet 4:1-6  
Jag uppmanar er, jag som är fånge för Herrens skull, att leva värdigt er kallelse, alltid ödmjuka och milda. Ha fördrag med varandra i tålamod och kärlek. Sträva efter att med friden som band bevara den andliga enheten: en enda kropp och en enda ande, liksom ni en gång kallades till ett och samma hopp. En är Herren, en är tron, ett är dopet, en är Gud och allas fader, Han som står över allting, verkar genom allt och finns i allt. 




Evangelium: Joh 17:9-11  
Jesus sade: ”Jag ber för dem. Jag ber inte för världen utan för dem som Du har gett mig, eftersom de är Dina. Allt mitt är Ditt och allt Ditt är mitt, och jag har förhärligats genom dem. Jag är inte längre kvar i världen, men de är kvar i världen och jag kommer till Dig. Helige Fader, bevara dem i Ditt namn, det som Du har gett mig, så att de blir ett, liksom vi är ett.” 








Årgång 2




Gammaltestamentlig text: Jesaja 11:10-13  
Den dagen skall folken söka sig till Jishajs rot, till honom som står som ett fälttecken för alla folk, och platsen där han tronar skall bli ärad.
Den dagen skall Herren åter lyfta sin hand för att friköpa dem som är kvar av hans folk, dem som är kvar i Assyrien och Egypten, Patros och Kush, Elam och Shinar, Hamat och kustländerna. Han skall höja ett fälttecken för folken, förena de skingrade av Israel och samla de kringspridda av Juda från jordens fyra hörn. Då skall Efraims avund upphöra och Judas fiendskap ta slut. Efraim skall inte avundas Juda och Juda inte hysa fiendskap mot Efraim. 




Epistel: Fil 2:1-5  
Om det alltså finns tröst genom Kristus, uppmuntran från kärleken och gemenskap från Anden, om det finns ömhet och medkänsla, gör då min glädje fullkomlig genom att visa enighet. Lev i samma kärlek, eniga i tanke och sinnelag, fria från självhävdelse och fåfänga. Var ödmjuka och sätt andra högre än er själva. Tänk inte bara på ert eget bästa utan också på andras. Låt det sinnelag råda hos er som också fanns hos Kristus Jesus. 




Evangelium: Luk 22:24-28  
Lärjungarna kom de att tvista om vilken av dem som skulle anses vara den störste. Då sade han till dem: ”Kungarna uppträder som herrar över sina folk, och de som har makten låter kalla sig folkets välgörare. Men med er är det annorlunda: den störste bland er skall vara som den yngste, och den som är ledare skall vara som tjänaren. Vem är störst, den som ligger till bords eller den som betjänar honom? Är det inte den som ligger till bords? Men jag är mitt ibland er som er tjänare.” 








Årgång 3




Gammaltestamentlig text: Amos 9:11-15
Den dagen skall jag resa upp Davids förfallna hydda, mura igen rämnorna och resa upp det som rasat, bygga upp den som i forna dagar, så att de kan lägga under sig vad som är kvar av Edom och alla de folk över vilka mitt namn har utropats, säger Herren, som utför detta. Ja, den tid kommer, säger Herren, då plöjaren följer tätt efter den som skördar och vintramparen tätt efter den som sår, då bergen dryper av druvsaft och alla höjder flödar över. Då skall jag vända ödet för mitt folk Israel. De skall bygga upp förstörda städer och bo i dem, plantera vingårdar och själva dricka vinet, anlägga trädgårdar och äta deras frukt. Jag skall plantera dem i deras egen mark, och de skall aldrig mera ryckas upp ur den mark som jag har gett dem, säger Herren, din Gud.




Epistel: Första Korinthierbrevet 1:10-13
I vår Herre Jesu Kristi namn uppmanar jag er, bröder, att vara överens och inte dela upp er i olika läger, utan återigen stå eniga i tankar och åsikter. Av Chloes folk har jag nämligen fått höra, mina bröder, att det förekommer motsättningar bland er. Vad jag menar är att ni alla säger: ”Jag hör till Paulus”, eller ”Jag hör till Apollos”, eller ”Jag hör till Kefas”, eller ”Jag hör till Kristus”. Har Kristus blivit delad? Var det kan ske Paulus som korsfästes för er, eller var det i Paulus namn ni döptes? 




Evangelium: Joh 17:18-23
Jesus sade: ”Liksom Du har sänt mig till världen, har jag sänt dem till världen, och för deras skull helgar jag mig till ett offer, för att också de skall helgas genom sanningen. Men inte bara för dem ber jag utan också för alla som genom deras ord tror på mig. Jag ber att de alla skall bli ett och att liksom Du, Fader, är i mig och jag i Dig, också de skall vara i oss. Då skall världen tro på att Du har sänt mig. Den härlighet som Du har gett mig har jag gett dem för att de skall bli ett och för att liksom vi är ett, jag i dem och Du i mig, de skall fullkomnas och bli ett. Då skall världen förstå att Du har sänt mig och älskat dem så som Du har älskat mig.” 








Psaltarpsalm: Psaltaren 95:1-7  
Kom, låt oss jubla till Herrens ära och hylla vår klippa, vår räddning! 
Låt oss träda fram inför Honom och tacka, hylla Honom med sång och spel! 
Ty en stor Gud är Herren, en stor konung över alla gudar. 
I Hans hand är jordens djup, och bergens toppar är Hans. 
Hans är havet, som Han har gjort, och fasta landet, som Hans händer format. 
Kom, låt oss falla ner och tillbe, knäböja inför Herren, vår skapare, 
ty Han är vår Gud och vi hans folk, fåren i Hans hjord.
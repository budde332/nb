Sexagesima




”Det levande ordet”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du är det Ord genom vilken allt har blivit till, se i nåd till hela Din skapelse. Herre, förbarma Dig
Förs        Herre, förbarma Dig
Präst        Kristus, Du är det Ord som blev människa, ge oss och hela världen Din frälsning. Kristus, förbarma Dig
Förs        Kristus, förbarma Dig
Präst        Herre, Du är det eviga livets Ord, låt Ditt Ord genom oss bära frukt som består. Herre, förbarma Dig
Förs        Herre, förbarma Dig




Kollektbön
Herre vår Gud, Du som har givit oss Ditt Ord,
bevara Ditt folk i Din kärlek,
så att de som sätter sitt hopp till Din himmelska nåd alltid finner beskydd hos Dig.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herrens Ord är att lita på * Han handlar alltid trofast
Genom Herrens Ord blev himlen till * och rymdens här på Hans befallning




Inledningen i förbönen
Himmelske Fader, Du som genom Ordet, Din Son, har skapat världen och genom Honom också försonat den med Dig, i Hans namn kommer vi till Dig och ber. Herre, hör vår bön




Slutbön i Ordets gudstjänst
Helige Gud, gör våra hjärtan öppna för Ditt Ord och för Din Ande, så att Du kan verka genom oss och våra liv, till hjälp och salighet för världen och våra medmänniskor.Genom Jesus Kristus, Din Son, vår Herre.




Bön efter kommunionen
Herre Jesus Kristus, Du som är det Ord som blev synligt och bodde bland oss,
bevara i oss det som Du ger oss genom Ordet och sakramenten. Låt det bära god frukt i våra liv. Du som med Fadern och den Helige Ande lever och råder i evighet.
________________
Årgång 1




Gammaltestamentlig text: Jesaja 55:8-11
Mina planer är inte era planer och era vägar inte mina vägar, säger Herren. Liksom himlen är högt över jorden, så är mina vägar högt över era vägar, mina planer högt över era planer. Liksom regn och snö faller från himlen och inte vänder tillbaka dit utan vattnar jorden, får den att grönska och bära frukt, och ger säd att så och bröd att äta, så är det med ordet som kommer från min mun: det vänder inte fruktlöst tillbaka utan gör det jag vill och utför mitt uppdrag. 




Epistel: Första Korinthierbrevet 1:18-25
Talet om korset är en dårskap för dem som går förlorade, men för oss som räddas är det en Guds kraft. Det står skrivet: Jag skall göra slut på de visas vishet, och de förståndigas förstånd skall jag utplåna. Var finns nu de visa, de skriftlärda och denna världens kloka huvuden? Har inte Gud gjort världens vishet till dårskap? Ty eftersom världen, omgiven av Guds vishet, inte lärde känna Gud genom visheten, beslöt Gud att genom dårskapen i förkunnelsen rädda dem som tror. Judarna begär tecken och grekerna söker vishet, men vi förkunnar en Kristus som blivit korsfäst, en stötesten för judarna och en dårskap för hedningarna, men för de kallade, judar som greker, en Kristus som är Guds kraft och Guds vishet. Guds dårskap är visare än människorna och Guds svaghet starkare än människorna. 




Evangelium: Lukas 8:4-15
När mycket folk samlades och man drog ut till Jesus från de olika städerna sade Han i en liknelse: ”En man gick ut för att så sitt utsäde. När han sådde föll en del på vägkanten, och folk trampade på det och himlens fåglar åt upp det. En del föll på berghällen, och när det hade kommit upp, vissnade det bort eftersom det inte fick någon väta. En del föll bland tistlarna, och tistlarna växte upp samtidigt och för kvävde det. Men en del föll i den goda jorden, och det växte och gav hundrafaldig skörd.” Sedan ropade Han: ”Hör, du som har öron att höra med.” 
Hans lärjungar frågade Honom vad denna liknelse betydde, och Han svarade: ”Ni har fått gåvan att lära känna Guds rikes hemligheter, men de andra får dem som liknelser, för att de inte skall se, fast de ser, och inte förstå, fast de hör. Vad liknelsen betyder är detta: Utsädet är Guds ord. De vid vägkanten är de som hör ordet, men sedan kommer djävulen och tar bort det ur deras hjärtan, för att de inte skall tro och bli räddade. De på berghällen är de som tar emot ordet med glädje när de hör det men som inte har något rotfäste. De tror en kort tid, men i prövningens stund avfaller de. Det som föll bland tistlarna, det är de som hör ordet men som längre fram kvävs av livets bekymmer, rikedomar och nöjen och aldrig ger mogen skörd. Men det som kom i den goda jorden, det är de som hör ordet och tar vara på det i ett gott och rent hjärta och genom uthållighet bär frukt.”












Årgång 2




Gammaltestamentlig text: Psaltaren 119:129-135
Underbara är Dina lagbud, därför lyder jag dem. När Dina ord öppnar sig ger de ljus, åt de oerfarna ger de förstånd. Jag lyssnar begärligt, med öppen mun, ty jag längtar efter Dina bud. Vänd Dig till mig och visa mig nåd, som Du gör med dem som älskar Ditt namn. Led mina steg, som Du har lovat, låt ingen ondska få makt över mig. Befria mig från människors förtryck, så att jag kan följa Dina befallningar. Låt Ditt ansikte lysa över Din tjänare och lär mig Dina stadgar.




Epistel: Romarbrevet 10:13-17
Var och en som åkallar Herrens namn skall bli räddad. 
Men hur skall de kunna åkalla den som de inte har kommit till tro på? Hur skall de kunna tro på den som de inte har hört? Hur skall de kunna höra utan att någon förkunnar? Hur kan någon förkunna utan att vara utsänd? Det står skrivet: Skönt ljuder stegen av dem som bär bud om goda ting. Men alla lyssnade inte till budskapet. Ty Jesaja säger: Herre, vem satte tro till det vi förkunnade? Så bygger tron på förkunnelsen och förkunnelsen på Kristi ord. 




Evangelium: Johannes 7:40-52
Några i hopen som hörde Jesu ord sade: ”Han måste vara Profeten”, och några sade: ”Han är Messias.” Men andra sade: ”Inte kommer väl Messias från Galileen? Säger inte skriften att Messias skall vara av Davids ätt och komma från Betlehem, byn där David bodde?” Så blev hopen oenig om Honom. Några ville gripa Honom, men ingen lyfte sin hand mot Honom. 
När deras folk kom tillbaka frågade översteprästerna och fariseerna: ”Varför har ni inte tagit hit Honom?” De svarade: ”Aldrig har någon människa talat som Han.” Då sade fariseerna till dem: ”Har ni också blivit vilseledda? Finns det någon i rådet eller bland fariseerna som tror på Honom? Men den stora hopen, som inte kan lagen, den är förtappad.” Nikodemos, som själv satt i rådet och som tidigare hade sökt upp Jesus, sade: ”Inte dömer väl vår lag någon utan att man först har hört honom och tagit reda på vad han gör?” De svarade: ”Är kanske du också från Galileen? Se efter i skriften, så skall du finna att ingen profet kommer från Galileen.” 








Årgång 3
Gammaltestamentlig text: Jeremia 23:23-29  
Är jag bara Gud på nära håll, säger Herren, och inte Gud långt borta? Kan någon gömma sig så väl att inte jag ser honom? säger Herren. Uppfyller inte jag både himmel och jord? säger Herren. 
Jag har hört vad profeterna säger, de som profeterar lögn i mitt namn: ”Jag har haft en dröm, en dröm, en dröm!” Är det jag som verkar i de profeter som profeterar lögn och predikar sina egna bedrägliga påfund? Med de drömmar de berättar för varandra tänker de få mitt folk att glömma mitt namn, så som deras fäder glömde mitt namn för Baal. Den profet som har haft en dröm, han berättar en dröm, men den som har fått ta emot mitt ord, han förkunnar verkligen mitt ord. Det är skillnad på halm och säd, säger Herren. 
Är inte mitt ord som en eld, säger Herren, en slägga som krossar klippan? 




Epistel: Hebreerbrevet 4:12-13  
Guds ord är levande och verksamt. Det är skarpare än något tveeggat svärd och tränger så djupt att det skiljer själ och ande, led och märg och blottlägger hjärtats uppsåt och tankar. Ingenting kan döljas för Honom, allt skapat ligger naket och blottat för hans öga. Och inför Honom är det vi skall avlägga räkenskap. 




Evangelium: Johannes 6:60-69  
Många av Jesu lärjungar som hörde Honom tala sade: ”Det är outhärdligt, det Han säger. Vem står ut med att höra på Honom?” Jesus, som genast förstod att lärjungarna förargade sig över Hans ord, sade till dem: ”Får det här er att vackla? Hur blir det då om ni får se Människosonen stiga upp dit där Han var förut? Det är Anden som ger liv, köttet är till ingen hjälp. De ord jag har talat till er är Ande och liv. Men det är några av er som inte tror.” Jesus visste ju från början vilka som inte trodde och vem som skulle förråda Honom. Och Han fortsatte: ”Det var därför jag sade er att ingen kan komma till mig om han inte får det som gåva av Fadern.” 
Då drog sig många av Hans lärjungar tillbaka och ville inte längre följa med Honom. Jesus sade till de tolv: ”Inte vill väl ni också gå er väg?” Simon Petrus svarade: ”Herre, till vem skulle vi gå? Du har det eviga livets ord, och vi tror och vi förstår att Du är Guds helige.” 








Psaltarpsalm: Psaltaren 33:4-9
Herrens ord är att lita på, Han handlar alltid trofast. 
Rätt och rättfärdighet älskar Han, Herrens kärlek fyller hela jorden. 
Genom Herrens ord blev himlen till och rymdens här på Hans befallning. 
Som i en lägel samlade Han havet och lade djupens vatten i säkert förvar. 
Må hela jorden bäva inför Herren, alla som bor där frukta Honom. 
Han talade och allt blev till, Han befallde och det skedde.
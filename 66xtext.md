Tjugofjärde/Tjugofemte söndagen efter Trefaldighet




”Den yttersta tiden”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som bjudit oss att hålla ut till slutet, hjälp oss att vara Dig trogna. Herre, förbarma Dig
Förs        Herre, förbarma Dig
Präst        Kristus, Du som bjudit oss att förkunna budskapet om Guds rike i hela världen, gör oss till Dina vittnen. Kristus, förbarma Dig
Förs        Kristus, förbarma Dig
Präst        Herre, Du som vid tidens slut ska komma åter i makt och härlighet, kläd oss i hoppet om Din frälsning. Herre, förbarma Dig
Förs        Herre, förbarma Dig




Kollektbön
Evige Gud, Du som har givit Din Son all makt i himlen och på jorden,
bevara oss i Hans kärlek,
så att vi kan stå frimodiga vid Hans ankomst.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herren handlar inte mot oss som vi förtjänat, * Han ger oss inte våra synders lön.
Ty så hög som himlen välver sig över jorden, * så väldig är Hans nåd över dem som fruktar Honom.




Inledningen i förbönen
Himmelske Fader, Du som en gång ska skapa nya himlar och en ny jord, där rätt färdighet bor, i Din Sons, vår Frälsares, namn kommer vi till Dig och ber:




Slutbön i Ordets gudstjänst
Allsmäktige, evige Gud,
hjälp oss att alltid förbli i Kristus, vår Frälsare, så att vi och världen får leva i Din barmhärtighet och nåd.
Genom Honom, Din Son, vår Herre.




Bön efter kommunionen
Herre vår Gud,
låt nådens bröd och välsignelsens kalk ge oss styrka att leva som ljusets barn. Gör oss trogna ända till slutet. Fräls oss för Jesu Kristi skull.
Genom Honom, Din Son, vår Herre.
________________
 
Gammaltestamentlig text: Amos 4:12-13  
Israel, bered dig att möta din Gud! Ty se: Han som formar bergen och skapar vinden, som förkunnar sina planer för människan, som låter mörkret bli morgonrodnad och går fram över jordens höjder – Herren, härskarornas Gud, är Hans namn.
 
Epistel: Första Johannesbrevet 2:28-3:3  
Ja, mina barn, förbli i honom, så att vi kan stå frimodiga när Han uppenbarar sig och inte behöver vända oss bort i skam vid Hans ankomst. Om ni vet att Han är rättfärdig inser ni också att var och en som lever rättfärdigt är född av Honom.
Vilken kärlek har inte Fadern skänkt oss när vi får heta Guds barn. Det är vi. Världen känner oss inte, därför att den aldrig har lärt känna Honom. Mina kära, nu är vi Guds barn, men det har ännu inte blivit uppenbart vad vi kommer att bli. Vi vet dock att när Han uppenbarar sig kommer vi att bli lika Honom, ty då får vi se Honom sådan Han är. Var och en som har detta hopp till Honom renar sig själv liksom Han är ren. 




Evangelium: Matt 24:3-15  
När Jesus satt på Olivberget och lärjungarna var ensamma med Honom kom de fram och sade: ”Säg oss när det skall hända. Och vad blir tecknet för Din återkomst och för tidens slut?” 
Jesus svarade: ”Se upp så att ingen bedrar er. Många kommer att uppträda under mitt namn och säga: Jag är Messias, och de skall bedra många. Ni kommer att få höra stridslarm och krigsrykten. Se till att ni inte låter skrämma er. Sådant måste hända, men det är ännu inte slutet. Folk skall resa sig mot folk och rike mot rike, och det blir hungersnöd och jordbävning på den ena platsen efter den andra. Allt detta är början på födslovärkarna. Då skall man utlämna er till att plågas och dödas, och alla folk skall hata er för mitt namns skull. Då skall många komma på fall och ange varandra och hata varandra. Många falska profeter skall framträda och bedra många. Genom att laglösheten tilltar kommer kärleken att kallna hos de flesta. Men den som håller ut till slutet skall bli räddad. Och budskapet om riket skall förkunnas i hela världen och bli till ett vittnesbörd för alla folk. Sedan skall slutet komma.” 








Psaltarpsalm: Psaltaren 39:5-8  
Herre, lär mig inse att jag skall dö och hur få mina tillmätta dagar är, inse att jag är förgänglig.
En handfull dagar är allt Du ger mig, för Dig är min livstid ett intet.
Bara en vindfläkt är människan, som en skuggbild vandrar hon kring.
Bara en vindfläkt är skatterna hon hopar, hon vet inte vems de en gång skall bli.
Herre, vad har jag då att hoppas på? Mitt hopp står till Dig.
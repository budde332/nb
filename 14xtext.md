Tredje söndagen efter Trettondedag Jul




”Jesus skapar tro”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du kom till världen för att vi genom tron skulle ha evigt liv, ge oss Din frälsning. Herre, förbarma Dig
Förs        Herre, förbarma Dig
Präst        Kristus, Du uppenbarade i ord och handling Guds härlighet och makt, stärk vår tro. Kristus, förbarma Dig
Förs        Kristus, förbarma Dig
Präst        Herre, Du öppnade genom Din uppståndelse vägen till Din himmel, led oss genom tron hela vägen dit. Herre, förbarma Dig
Förs        Herre, förbarma Dig




Kollektbön
Barmhärtighetens och tröstens Gud, 
förbarma Dig över vår svaghet,
så att vi får kraft att tro på Dina löften och kan leva trygga under Ditt mäktiga be skydd.
Genom Din Son Jesus Kristus, vår Herre.
Psaltarversikel, verserna. Antifon föregår, ingår mellan verserna och avslutar.
Lova Herren, min själ * och minns allt det goda Han gör
Han förlåter alla mina synder * och botar alla mina sjukdomar




Inledningen i förbönen
Himmelske Fader, Du som sände Din Son till världen för att så uppenbara sanningen om Din vilja med oss, i Hans namn kommer vi till Dig och ber




Slutbön i Ordets gudstjänst
Herre, himmelske Fader, bevara oss i kärleken till Dig, så att vi står fasta i tron och håller oss till Din Son, vår Frälsare.
Genom Honom, Jesus Kristus, vår Herre.




Bön efter kommunionen
Barmhärtighetens Fader och all trösts Gud, Du som med brödet och kalken ger oss del i den härlighet som Din Son har uppenbarat, styrk genom Dina gåvor vår tro 
och låt oss en gång få vara med i det fullbordade himmelrikets måltid.
Genom Honom, Jesus Kristus, vår Herre.
________________
Årgång 1




Gammaltestamentlig text: Första Kungaboken 8:41-43 
Salomo sträckte händer mot himlen och sade: ”Även om det är en främling, som inte tillhör Ditt folk Israel utan kommer från fjärran land för att han hört om Ditt namn – ja, också där skall man höra talas om Ditt stora namn, Din starka hand, Din lyftade arm – och denne främling kommer och åkallar Dig, vänd mot detta hus, lyssna då i himlen, där Du tronar, och gör det som han ber Dig om. Då skall alla jordens folk lära känna Ditt namn och frukta Dig, såsom Ditt folk Israel gör, och förstå att detta hus som jag har byggt är helgat åt Ditt namn.” 




Epistel: Rom 1:16-17 
Jag skäms inte för evangeliet. Det är en Guds kraft som räddar var och en som tror, juden främst men också greken. I evangeliet uppenbaras nämligen en rättfärdighet från Gud, genom tro till tro, som det står skrivet: Den rättfärdige skall leva genom tron.




Evangelium: Matt 8:5-13
När Jesus gick in i Kafarnaum kom en officer fram till Honom och bad om hjälp: ”Herre, min tjänare ligger förlamad där hemma och har svåra plågor.” Jesus sade: ”Skall då jag komma och bota honom?” Officeren svarade: ”Herre, jag är inte värd att Du går in under mitt tak. Men säg bara ett ord, så blir pojken frisk. Jag är själv en som står under befäl, och jag har soldater under mig, och säger jag till den ene: Gå, så går han, och till den andre: Kom, så kommer han, och säger jag till min tjänare: Gör det här, så gör han det.” 
Jesus blev förvånad och sade till dem som följde Honom: ”Sannerligen, inte hos någon i Israel har jag funnit en så stark tro. Jag säger er att många skall komma från öster och väster och ligga till bords med Abraham och Isak och Jakob i himmelriket. Men rikets egna barn skall kastas ut i mörkret utanför. Där skall man gråta och skära tänder.” Och till officeren sade Jesus: ”Gå. Du trodde och det skall ske.” Och i det ögonblicket blev pojken frisk. 








Årgång 2




Gammaltestamentlig text: Jesaja 45:22-24 
Så säger Herren: Vänd er till mig, folk från hela jorden, så skall ni bli hjälpta. Jag är Gud, ingen annan finns. Jag svär vid mig själv, det jag säger är sant, mitt ord står fast: För mig skall alla böja knä, alla skall svära mig trohet.  Blott hos Herren, skall det heta, finns seger och styrka. 




Epistel: Galaterbrevet 2:16-21 
Vi vet att människan inte blir rättfärdig genom laggärningar utan genom tron på Jesus Kristus. Därför har vi också satt vår tro till Kristus Jesus för att bli rättfärdiga genom tron på Kristus och inte genom laggärningar, ty av laggärningar blir ingen människa rättfärdig. Men om vi under vår strävan att bli rättfärdiga genom Kristus skulle uppfattas som syndare, vi också, står då Kristus i syndens tjänst? Naturligtvis inte. Bara om jag åter bygger upp detta som jag har rivit ner gör jag mig till lagöverträdare. Jag har ju genom lagen dött bort från lagen för att leva för Gud. Jag har blivit korsfäst med Kristus, men jag lever, fast inte längre jag själv, det är Kristus som lever i mig. Så långt jag ännu lever här i världen lever jag i tron på Guds Son, som har älskat mig och offrat sig för mig. Jag kastar inte bort Guds nåd; om lagen kunde ge rättfärdighet hade ju Kristus inte behövt dö.




Evangelium: Joh 4:27-42 
Lärjungarna blev förvånade över att Jesus talade med en kvinna, men ingen frågade vad Han ville henne eller varför Han talade med henne. Kvinnan lät sin vattenkruka stå och gick bort till staden och sade till folket där: ”Kom så får ni se en man som har sagt mig allt som jag har gjort. Kan Han vara Messias?” De gick ut ur staden för att söka upp Honom. Under tiden sade lärjungarna till Honom: ”Rabbi, kom och ät.” Han svarade: ”Jag har mat att äta som ni inte känner till.” Lärjungarna sade då till varandra: ”Kan någon ha kommit med mat till Honom?” Jesus sade: ”Min mat är att göra Hans vilja som har sänt mig och att fullborda Hans verk. Ni säger: fyra månader till, så är det dags att skörda. Men jag säger er: lyft blicken och se hur fälten redan har vitnat till skörd. Den som skördar får sin lön, han bärgar grödan till evigt liv, så att den som sått och den som skördar kan glädja sig tillsammans. Här gäller ju ordet att en sår och en annan skördar. Jag har sänt er att skörda där ni inte behövt arbeta. Andra har arbetat, och ni får lönen för deras möda.” 
Många samarier från den staden hade kommit till tro på Honom genom kvinnans ord när hon försäkrade: ”Han har sagt mig allt som jag har gjort.” När samarierna kom till Honom bad de Honom stanna hos dem, och Han stannade där två dagar. Många fler kom till tro genom Hans egna ord, och de sade till kvinnan: ”Nu är det inte längre vad du har sagt som får oss att tro. Vi har själva hört Honom och vet att Han verkligen är världens Frälsare.” 








Årgång 3




Gammaltestamentlig text: Andra Kungaboken 5:1-4, 9-15
Naaman, den arameiske kungens överbefälhavare, hade stort inflytande hos sin herre och var högt ansedd, eftersom det var genom honom som Herren hade gjort arameerna segerrika. Men han led av spetälska. Under ett härjningståg hade arame erna tagit en liten flicka från Israel som fånge. Hon kom i tjänst hos Naamans hustru, och en dag sade hon till sin matmor: ”Om min husbonde bara kunde komma till profeten i Samaria! Då skulle han bli botad från sin spetälska.” Naaman gick till sin herre och berättade vad den israelitiska flickan hade sagt. ”Far du dit”, sade arameerkungen, ”jag skall skicka med dig ett brev till Israels kung.” Naaman gav sig iväg och tog med tio talenter silver och 6 000 siklar guld och dessutom tio högtidsdräkter. Han överlämnade brevet till kungen av Israel, och där stod: ”Med detta brev sänder jag min tjänare Naaman till dig, för att du skall bota honom från hans spetälska.” När kungen hade läst brevet rev han sönder sina kläder och ropade: ”Är jag då en gud, med makt över liv och död, eftersom han skickar till mig en spetälsk och begär att jag skall bota honom? Ni märker hur han söker sak med mig.” Gudsmannen Elisha fick veta att Israels kung hade rivit sönder sina kläder, och han sände då bud och frågade kungen: ”Varför river du sönder dina kläder? Låt mannen komma till mig, så skall han inse att det finns en profet i Israel.” Och Naaman kom med sina hästar och vagnar och stannade vid Elishas port. Elisha skickade ut en man till honom med denna uppmaning: ”Far ner till Jordan och bada sju gånger i floden, så skall din hud läkas och du bli renad.” Men Naaman gick därifrån i vredesmod och sade: ”Jag hade trott att han skulle komma ut själv och stå där och ropa till Herren, sin Gud, och föra handen fram och tillbaka över det sjuka stället och så bota min spetälska. Är inte Amana och Parpar, floderna i Damaskus, bättre än alla Israels vattendrag? Kunde jag inte lika väl bada där och bli renad?” Förbittrad vände han sig om och gick. Men hans följeslagare kom fram och talade med honom. ”Fader”, sade de, ”om det hade varit något svårt profeten begärt av dig, nog hade du gjort det då? Desto större anledning när han bara vill att du skall bada dig för att bli renad.” Naaman for då ner och doppade sig sju gånger i Jordan, som gudsmannen hade sagt. Då läktes hans hud och blev som ett barns, och han var ren. Han vände tillbaka till gudsmannen med hela sitt följe, gick fram till honom och sade: ”Nu vet jag att det inte finns någon gud på hela jorden utom i Israel. Jag ber dig ta emot en gåva av din tjänare.” 




Epistel: 2 Kor 1:3-7
Välsignad är vår herre Jesu Kristi Gud och fader, barmhärtighetens fader och all trösts Gud. Han tröstar oss i alla våra svårigheter, så att vi med den tröst vi själva får av Gud kan trösta var och en som har det svårt. Ty liksom vi har fått en riklig del av Kristi lidanden får vi också riklig tröst genom Kristus. Har vi det svårt är det för er tröst och frälsning. Blir vi tröstade är det för att ni skall få den tröst som hjälper er att bära samma lidanden som vi själva. Vi har ett fast hopp när det gäller er; vi vet att liksom ni delar lidandena med oss, delar ni också trösten. 




Evangelium: Joh 4:46-54
Jesus kom tillbaka till Kana i Galileen, där Han hade gjort vattnet till vin. En man i kunglig tjänst hade en son som låg sjuk i Kafarnaum. När han fick höra att Jesus hade lämnat Judeen och var i Galileen, sökte han upp Honom och bad Honom komma ner till Kafarnaum och bota hans son, som låg för döden. Jesus sade till honom: ”Om ni inte får se tecken och under, så tror ni inte.” Ämbetsmannen sade: ”Herre, kom innan mitt barn dör.” Jesus svarade: ”Gå hem, din son lever.” Mannen trodde på vad Jesus sade och gick. När han ännu var på väg hem möttes han av sina tjänare, som talade om för honom att pojken levde. Han frågade då vid vilken tid på dagen han hade blivit bättre, och de svarade: ”I går vid sjunde timmen lämnade febern honom.” Då förstod fadern att det hade hänt just när Jesus sade till honom: ”Din son lever”, och han kom till tro liksom alla i hans hus. Detta var det andra tecknet, och Jesus gjorde det när han hade kommit från Judeen till Galileen.
 




Psaltarpsalm: 36:6-10
Herre, till himlen sträcker sig Din nåd, Din trofasthet ända till skyarna.
Din rättfärdighet är som väldiga berg, Din rättvisa som det djupaste hav. Herre, Du hjälper både människor och djur. 
Din nåd är dyrbar, o Gud, i Dina vingars skugga finner människor tillflykt. 
De får njuta överflödet i Ditt hus, i Din glädjes strömmar stillas deras törst. 
Ty hos Dig är livets källa, i Ditt ljus ser vi ljus.
Sjätte söndagen efter Trefaldighet




”Efterföljelse”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, hos Dig är livets källa, hjälp oss att leva i Din efterföljd. Herre, förbarma Dig
Förs        Herre, förbarma Dig
Präst        Kristus, hos Dig finns vår och världens frälsning, hjälp oss att leva i Din efterföljd. Kristus, förbarma Dig
Förs        Kristus, förbarma Dig
Präst        Herre, hos Dig är segern över all ondska och död, hjälp oss att leva i Din efterföljd. Herre, förbarma Dig
Förs        Herre, förbarma Dig




Kollektbön
O kraftens Gud, som ger oss alla goda gåvor,
låt Din kärlek fylla våra hjärtan,
så att vi älskar Dig och det Du har skapat.
Genom Din Son Jesus Kristus, vår Herre.
Psaltarversikel, verserna. Antifon föregår, ingår mellan verserna och avslutar.
Herren är pålitlig och god, * därför visar Han syndarna vägen.
Han leder de ödmjuka rätt, * de ödmjuka lär Han sin väg.




Inledningen i förbönen
Herre Jesus Kristus, Du som kallar oss att lämna våra liv till Dig, i tillit till Din nåd kommer vi till Dig och ber: 




Slutbön i Ordets gudstjänst
Allsmäktige, evige Gud,
gör oss öppna och lyhörda mot Dig och villiga att gå dit Du vill.
Genom Jesus Kristus, Din Son, vår Herre.




Bön efter kommunionen
Helga oss, Herre, genom det heliga vi har tagit emot, Lammet utan fel eller fläck, Din Sons dyrbara blod,
låt oss följa Honom på korsets väg
och genom Honom vinna det eviga livet.
Du som med samme Din Son och den Helige Ande lever och verkar i evig het.
________________
Årgång 1




Gammaltestamentlig text: Leviticus (Tredje Mosebok) 19:1-2, 13-18  
Herren talade till Mose: Säg till Israels hela menighet: Ni skall vara heliga, ty jag, Herren, er Gud, är helig. 
Du skall inte tilltvinga dig något av din nästa eller beröva honom något. Du skall inte hålla inne arbetarens lön över natten. Du skall inte förbanna en döv och inte lägga något i vägen för en blind så att han faller; du skall frukta din Gud. Jag är Herren. 
Ni skall inte handla orätt när ni dömer. Du skall varken gynna den fattige eller ta parti för den rike. Rättvist skall du döma din landsman. Du skall inte gå med förtal bland dina bröder, och du skall inte stå din nästa efter livet. Jag är Herren. Du skall inte bära agg mot din landsman utan tillrättavisa honom, så att du inte för hans skull drar skuld över dig. Du skall inte ta hämnd och inte hysa vrede mot någon i ditt folk, utan du skall älska din nästa som dig själv. Jag är Herren. 




Epistel: Första Petrusbrevet 1:13-16 
Var beredda att bryta upp, och håll er vakna. Sätt allt ert hopp till den nåd som kommer er till del när Jesus Kristus uppenbaras. Ni är lydnadens barn, låt er inte styras av de begär som behärskade er medan ni ännu var okunniga. Lev ett alltigenom heligt liv, liksom Han som har kallat er är helig. Det står ju skrivet: Ni skall vara heliga, ty jag är helig. 




Evangelium: Matteus 5:20-26  
Jesus sade: ”Jag säger er att om inte er rättfärdighet överträffar de skriftlärdas och fariséernas, så kommer ni inte in i himmelriket. 
Ni har hört att det blev sagt till fäderna: Du skall inte dräpa; den som dräper undgår inte sin dom. Men jag säger er: den som blir vred på sin broder undgår inte sin dom, och den som okvädar sin broder undgår inte att ställas inför rådet, och den som förbannar honom undgår inte helvetets eld. Om du bär fram din gåva till offer altaret och där kommer ihåg att din broder har något otalt med dig, så låt din gåva ligga framför altaret och gå först och försona dig med honom; kom sedan tillbaka och bär fram din gåva. Skynda dig att komma överens med din motpart medan ni ännu är på väg, så att han inte överlämnar dig åt domaren och domaren lämnar dig åt vakten och du sätts i fängelse. Sannerligen, du slipper inte ut förrän du har betalt till sista öret.” 








Årgång 2




Gammaltestamentlig text: Amos 7:10-15 
Amasja, översteprästen i Betel, sände bud till kung Jerobeam av Israel: ”Amos uppviglar folket mot dig; riket tål inte hans profeterande. Han säger: Jerobeam skall dö för svärd, och Israel skall föras bort från sitt land.” 
Till Amos sade Amasja: ”Gå din väg, siare, försvinn till Juda – där kan du tjäna ditt bröd med att vara profet! Men här i Betel får du inte längre uppträda som profet, ty detta är konungens tempel, en riks helgedom.” Amos svarade Amasja: ”Jag är inte profet. Jag tillhör inte det skrået, jag håller boskap och odlar fikon. Men Herren tog mig från min hjord och sade till mig: Träd fram som profet inför mitt folk Is rael.” 




Epistel: Första Thessalonikerbrevet 2:1-8 
Ni vet själva, bröder, att vårt besök hos er inte var förgäves. Tidigare hade vi, som ni vet, plågats och förödmjukats i Filippi, men vår Gud gav oss mod att predika Hans evangelium för er trots hårt motstånd. Bakom våra förmaningar ligger inte villfarelser, orena motiv eller bedrägliga avsikter. Gud har funnit oss värdiga att anförtros evangeliet, och där för talar vi som vi gör; det är inte människor vi vill vara till lags, utan Gud, som prövar våra hjärtan. Vi har aldrig farit med smicker, det vet ni, eller haft någon baktanke på egen fördel – Gud är vårt vittne – och inte har vi strävat efter att bli ärade av människor, varken av er eller andra. Ändå hade vi som Kristi apostlar kunnat komma med anspråk. I stället uppträdde vi lika kär leksfullt bland er som en mor när hon sköter om sina barn. Av ömhet för er ville vi gärna ge er inte bara Guds evan gelium utan också våra egna liv, så kära hade ni blivit för oss. 




Evangelium: Matteus 16:24-27 
Jesus sade till sina lärjungar: ”Om någon vill gå i mina spår måste han förneka sig själv och ta sitt kors och följa mig. Ty den som vill rädda sitt liv skall mista det, men den som mister sitt liv för min skull, han skall finna det. Vad hjälper det en människa om hon vinner hela världen men måste betala med sitt liv? Med vad skall hon köpa tillbaka sitt liv? Människosonen skall komma i sin Faders härlighet med sina änglar, och då skall Han löna var och en efter hans gärningar.” 








Årgång 3




Gammaltestamentlig text: Första Kungaboken 19:19-21  
När Elia fann Elisha, Shafats son, var denne ute och plöjde. Tolv par oxar hade han framför sig, det tolfte körde han själv. Elia gick fram och kastade sin mantel över honom. Då lämnade Elisha oxarna och sprang efter Elia och bad honom: ”Låt mig först gå och kyssa min far och mor till avsked, sedan skall jag följa dig.” Elia svarade: ”Gå tillbaka. Du förstår väl vad jag har gjort med dig?” Elisha gick tillbaka, tog de båda oxarna och slaktade dem. Med oket som bränsle tillagade han köttet och gav det åt folket att äta. Sedan bröt han upp och följde Elia som hans tjänare.
 












Epistel: Första Korinthierbrevet 9:19-26  
Fri och oberoende av alla har jag alltså gjort mig till allas slav för att vinna så många som möjligt. För att vinna judar har jag för dem varit som en jude. För att vinna dem som står under lagen har jag för dem varit som en som står under lagen, fast jag själv inte står under lagen. För att vinna dem som är utan lag har jag för dem varit som en som är utan lag, fast jag inte är utan Guds lag, jag har ju Kristi lag. För att vinna de svaga har jag inför dem varit svag. Allt har jag varit inför alla, för att åtminstone rädda några. Allt gör jag för evangeliets skull, för att också jag skall få del av dess löften. Ni vet ju att alla löparna i en tävling springer men att bara en får priset. Löp då för att vinna det. Var och en som tävlar måste försaka allt – löparen gör det för en krans som vissnar, vi för en som aldrig vissnar. Jag har målet i sikte när jag löper, och jag slår inte i luften när jag boxas. 




Evangelium: Lukas 9:51-62  
När tiden var inne för Hans upptagande till himlen vände Jesus sina steg mot Jerusalem, och Han skickade budbärare före sig. De gav sig av och gick in i en samarisk by för att förbereda Hans ankomst. Men man ville inte ta emot Honom, eftersom Han hade vänt sina steg mot Jerusalem. Då sade Hans lärjungar Jakob och Johannes: ”Herre, skall vi kalla ner eld från himlen som förgör dem?” Men Han vände sig om och tillrättavisade dem, och de fortsatte till en annan by. 
När de kom vandrande på vägen sade en man till Honom: ”Jag skall följa Dig vart Du än går.” Jesus svarade: ”Rävarna har lyor och himlens fåglar har bon, men Människosonen har inget ställe där Han kan vila sitt huvud.” Till en annan sade Han: ”Följ mig!” Men mannen svarade: ”Herre, låt mig först gå och begrava min far.” Då sade Jesus: ”Låt de döda begrava sina döda, men gå själv och förkunna Guds rike.” En annan man sade: ”Jag skall följa Dig, herre, men låt mig först ta farväl av dem där hemma.” Jesus svarade: ”Den som ser sig om när han har satt sin hand till plogen, han passar inte för Guds rike.”
 




Psaltarpsalm: Psaltaren 15
Herre, vem får gästa Ditt tält? Vem får bo på Ditt heliga berg? 
Den som lever oförvitligt och gör det rätta och är sann i tal och tanke. 
Den som inte går med förtal, inte vållar sin nästa skada och inte smädar sin granne. 
Den som föraktar den förkastlige men ärar dem som fruktar Herren. Den som håller sin ed fast det står honom dyrt. 
Den som inte ger lån mot ränta och inte kan mutas att fälla en oskyldig. Den som handlar så står alltid trygg.
Tionde söndagen efter Trefaldighet




”Nådens gåvor”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som genom Din Helige Ande ger den tro som är vår frälsning, ge oss frid och glädje. Herre, förbarma Dig
Förs        Herre, förbarma Dig
Präst        Kristus, Du som genom Din Helige Ande ger gåvor till nytta för alla, ge oss kärlek och frimodighet. Kristus, förbarma Dig
Förs        Kristus, förbarma Dig
Präst        Herre, Du som genom Din Helige Ande ger oss en framtid och ett hopp, ge oss uthållighet och trohet. Herre, förbarma Dig
Förs        Herre, förbarma Dig




Kollektbön
Herre vår Gud, Din barmhärtighet är ett tecken på Din allmakt, bevara oss i Din nåd och kärlek, så att vi håller fast vid Dina löften och får del i det himmelska goda.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Försångare        Herren är min styrka, min sköld, * på Honom förtröstar jag.
Försångare        Herren är sitt folks styrka, * sin smordes tillflykt och räddning. 




Inledningen i förbönen
Himmelske Fader, Du som genom Din Helige Ande ständigt ger oss nådens gåvor, i Din Sons namn kommer vi till Dig och ber:




Slutbön i Ordets gudstjänst
Herre, himmelske Fader, hjälp oss att ta emot och rätt förvalta de gåvor Du ger oss genom Din Helige Ande, så att de blir till människors hjälp och glädje och till vår och världens eviga frälsning.
 Genom Jesus Kristus, vår Herre.




Bön efter kommunionen
Lovad vare Du, himmelske Fader, som genom detta sakrament låter Kristi liv och Andens nåd strömma genom oss och in i våra liv. Låt det Du ger oss förbli i oss, och låt oss alltid förbli i Dig. 
Du som med Sonen och den Helige Ande lever och verkar i evighet.








________________
Årgång 1




Gammaltestamentlig text: Jesaja 27:2-6  
Sjung den dagen om den härliga vingården! Jag, Herren, har vård om den. Träget vattnar jag den, jag vårdar den natt och dag, så att den inte drabbas av något ont. Jag hyser ingen vrede mot den, men ger den mig tistel och törne, då går jag till angrepp mot den och sätter eld på alltsammans. Eller också tar man sin tillflykt till mig och söker fred med mig, ja, söker fred med mig. När den tiden kommer skall Jakob slå rot, Israel skall blomstra och frodas och frukterna uppfylla världen.
 
Epistel: Första Korinthierbrevet 12:12-26  
Liksom kroppen är en och har många delar och alla de många kroppsdelarna bildar en enda kropp, så är det också med Kristus. Med en och samme Ande har vi alla döpts att höra till en och samma kropp, vare sig vi är judar eller greker, slavar eller fria, och alla har vi fått en och samme Ande att dricka. Kroppen består inte av en enda del utan av många. Om foten säger: ”Jag är ingen hand, jag hör inte till krop pen”, så hör den likafullt till kroppen. Och om örat säger: ”Jag är inget öga, jag hör inte till kroppen”, så hör det likafullt till kroppen. Om hela kroppen var öga, vad blev det då av hörseln? Om allt var hörsel, vad blev det då av luktsinnet? Men nu har Gud gett varje enskild del just den plats i kroppen som Han ville. Om alltsammans var en enda kroppsdel, vad blev det då av kroppen? Nu är det emellertid många delar, men en enda kropp. Ögat kan inte säga till handen: ”Jag behöver dig inte”, och inte heller huvudet till fötterna: ”Jag behöver er inte.” Tvärtom, också de delar av kroppen som verkar svagast är nödvändiga, och de delar av kroppen som vi inte tycker är fina, dem gör vi så mycket finare, och de delar vi skäms för omger vi med så mycket större anständighet, något som de anständiga delarna inte be höver. Men när Gud satte samman kroppen lät Han de ringare delarna bli särskilt ärade, för att det inte skulle uppstå splittring inom kroppen och för att alla delarna skulle visa varandra samma omsorg. Lider en kroppsdel, så lider också alla de andra. Blir en del hedrad, så gläder sig också alla de andra. 




Evangelium: Johannesevangeliet 15:1-9
Jesus sade: ”Jag är den sanna vinstocken, och min fader är vinodlaren. Varje gren i mig som inte bär frukt skär Han bort, och varje gren som bär frukt ansar Han, så att den bär mer frukt. Ni är redan ansade genom ordet som jag har förkunnat för er. Bli kvar i mig, så blir jag kvar i er. Liksom grenen inte kan bära frukt av sig själv om den inte sitter kvar på vinstocken, kan inte heller ni göra det om ni inte är kvar i mig. 
Jag är vinstocken, ni är grenarna. Om någon är kvar i mig och jag i honom bär han rik frukt: utan mig kan ni ingenting göra. Den som inte är kvar i mig blir som grenarna som kastas bort och vissnar; de samlas ihop och läggs på elden och bränns upp. Om ni blir kvar i mig och mina ord blir kvar i er, så be om vad ni vill, och ni skall få det. Min fader förhärligas när ni bär rik frukt och blir mina lärjungar. Liksom Fadern har älskat mig, så har jag älskat er. Bli kvar i min kärlek.” 




Årgång 2


Gammaltestamentlig text: Exodus (Andra Mosebok) 19:3-8
Mose gick upp till Gud, och Herren talade till honom från berget: ”Så skall du säga till Jakobs släkt och förkunna för Israels folk: Ni har sett vad jag gjorde med egyptierna och hur jag har burit er på örnvingar och fört er hit till mig. Om ni nu lyssnar till mig och håller mitt förbund skall ni vara min dyrbara egendom framför alla andra folk – ty hela jorden är min – och ni skall vara ett rike av präster och ett heligt folk som tillhör mig. Detta är vad du skall säga till Israels folk.” 
När Mose kom tillbaka kallade han samman folkets äldste och förelade dem det som Herren hade befallt honom att säga. Folket svarade med en mun: ”Allt vad Herren har sagt vill vi göra.” Och Mose gick tillbaka till Herren med folkets svar.




Epistel: Romarbrevet 12:3-8
I kraft av den nåd jag har fått säger jag till var och en av er: ha inte för höga tankar om er själva utan tänk som man bör tänka, med självbesinning, så att var och en rättar sig efter det mått av tro som Gud har tilldelat honom. Ty liksom vi har en enda kropp men många lemmar, alla med olika uppgifter, så utgör vi, fast många, en enda kropp i Kristus, men var för sig är vi lemmar som är till för varandra. Vi har olika gåvor alltefter den nåd vi har fått: profetisk gåva i förhållande till vår tro, tjänandets gåva hos den som tjänar, undervisningens gåva hos den som undervisar, tröstens gåva hos den som tröstar och förmanar, gåvan att frikostigt dela med sig, att vara nitisk som ledare och att med glatt hjärta visa barmhärtighet.




Evangelium: Matteus 18:18-22
Jesus sade: ”Sannerligen, allt ni binder på jorden skall vara bundet i himlen, och allt ni löser på jorden skall vara löst i himlen. Vidare säger jag er: allt vad två av er kommer överens om att be om här på jorden, det skall de få av min himmelske fader. Ty där två eller tre är samlade i mitt namn är jag mitt ibland dem.” 
Då kom Petrus fram till Honom och sade: ”Herre, hur många gånger skall min broder kunna göra orätt mot mig och ändå få förlåtelse av mig? Så mycket som sju gånger?” Jesus svarade: ”Jag säger dig: inte sju gånger utan sjuttiosju gånger.”








Årgång 3




Gammaltestamentlig text: Josua 24:16-18
Folket sade: ”Aldrig någonsin skall vi överge Herren och tjäna andra gudar. Herren är vår Gud. Det var Han som förde oss och våra fäder ut ur Egypten, ut ur slavlägret, Han som inför våra ögon gjorde dessa stora tecken. Han skyddade oss under hela vår vandring och bland alla de folk genom vilkas land vi drog fram. Herren jagade undan alla folken för oss, även amoreerna som bodde i landet. Också vi vill tjäna Herren. Han är vår Gud.” 




Epistel: Första Korinthierbrevet 12:4-11
Nådegåvorna är olika, men Anden densamma. Tjänsterna är olika, men Herren densamme. Verksamheterna är olika, men Gud är densamme, Han som verkar i allt och överallt. Hos var och en framträder Anden så att Han blir till nytta. Den ene får genom Anden gåvan att meddela vishet, den andre kan med samme Andes hjälp meddela kunskap. En får tron genom Anden, en annan genom samme Ande gåvan att bota, en annan får kraft att göra under. En får förmågan att tala profetiskt, en annan att skilja mellan olika andar. En kan tala olika slags tungotal, en annan kan tolka tungotal. Allt detta åstadkommer en och samme Ande genom att fördela sina gåvor på var och en så som Han själv vill.  




Evangelium: Lukas 9:46-48
Lärjungarna började undra vem som var den störste av dem. Jesus, som visste vad de tänkte i sina hjärtan, tog ett barn och ställde det bredvid sig och sade till dem: ”Den som tar emot detta barn i mitt namn, han tar emot mig, och den som tar emot mig, han tar emot Honom som har sänt mig. Ty den som är minst av er alla, han är stor.”








Psaltarpsalm: 28:6-9 
Lovad vare Herren, ty Han har hört min bön. 
Herren är min styrka, min sköld, på Honom förtröstar jag. 
Jag fick hjälp och mitt hjärta jublar, hela min varelse tackar Honom. 
Herren är sitt folks styrka, sin smordes tillflykt och räddning. 
Rädda Ditt folk och välsigna Din egendom. Var deras herde, bär dem för evigt.
Askonsdagen




”Bön och fasta”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som med Ditt lidande och död försonade världen med Gud, öppna våra hjärtan för Din nåd. Herre, förbarma Dig
Förs        Herre, förbarma Dig
Präst        Kristus, Du som med Ditt lidande och död gick in i vår kamp och vårt lidande, hjälp oss att troget vaka och be. Kristus, förbarma Dig
Förs        Kristus, förbarma Dig
Präst        Herre, Du som med Ditt lidande och död gett oss odödlighet och evigt liv, låt Ditt ljus lysa för oss nu och i vår dödsstund. Herre, förbarma Dig
Förs        Herre, förbarma Dig




Kollektbön
Barmhärtige Gud, Du som inte har lust till syndares död utan vill att vi omvänder oss och får leva, 
ge oss botfärdiga hjärtan, 
så att vi i bön och fasta vandrar korsets väg till påskens glädje. 
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Ur djupen ropar jag till dig, Herre. * Herre, hör mitt rop, lyssna när jag bönfaller dig! 
Jag längtar efter Herren mer än väktarna efter morgonen, * än väktarna efter morgonen.




Inledningen i förbönen
Himmelske Fader, Du som lät Din Son gå lydnadens och trohetens väg genom lidande och död mot liv och härlighet, i Hans namn kommer vi till Dig och ber. 




Slutbön i Ordets gudstjänst
Allsmäktige Gud, kom med Din Ande och upplys våra hjärtan, så att vi dör bort från synden och uppstår till nytt liv. Genom Jesus Kristus, Din Son, vår Herre.




Bön efter kommunionen
Herre vår Gud, låt Ditt sakrament, som Du här har mättat oss med, ge kraft till vår fastetid. Hjälp oss att dela med oss av Dina gåvor och att ha hela vårt hjärta hos Honom som är vår skatt i himlen, Jesus Kristus, Din Son, vår Herre.
________________
Årgång 1




Gammaltestamentlig text: Jesaja 58:4-9  
Ni fastar under bråk och gräl och skändliga slagsmål. Som ni fastar i dag blir inte er bön hörd i höjden. Är det en sådan fasta jag vill se: en dag då man späker sig, hänger med huvudet som ett strå, ligger i säck och aska? Kallar du det fasta, en dag som behagar Herren? Nej, detta är den fasta jag vill se: att du lossar orättfärdiga bojor, sliter sönder okets rep, befriar de förtryckta, krossar alla ok. Dela ditt bröd med den hungrige, ge hemlösa stackare husrum, ser du en naken så klä honom, vänd inte dina egna ryggen! Då bryter gryningsljuset fram för dig, och dina sår skall genast läkas. Din rättfärdighet skall gå framför dig och Herrens härlighet gå sist i ditt tåg. Då skall Herren svara när du kallar, när du ropar säger Han: ”Här är jag.” 




Epistel: Jakobsbrevet 2:14-17  
Mina bröder, vad hjälper det om någon säger sig ha tro men inte har gärningar? Inte kan väl tron rädda honom? Om en broder eller syster är utan kläder och saknar mat för dagen, vad hjälper det då om någon av er säger: ”Gå i frid, håll er varma och ät er mätta”, men inte ger dem vad kroppen behöver? Så är det också med tron: i sig själv, utan gärningar, är den död. 




Evangelium: Matteus 6:16-18  
Jesus sade: ”När ni fastar, se då inte dystra ut som hycklarna, som vanställer sitt utseende för att människorna skall se att de fastar. Sannerligen, de har redan fått ut sin lön. Nej, när du fastar, smörj in ditt hår och tvätta ditt ansikte, så att inte människorna ser att du fastar, utan bara din fader i det fördolda. Då skall din fader, som ser i det fördolda, belöna dig.” Ä








Årgång 2




Gammaltestamentlig text: Joel 2:12-19  
Nu, säger Herren, skall ni vända er till mig med uppriktigt hjärta, under fasta, gråt och klagan. Slit sönder era hjärtan, inte era kläder, och vänd åter till Herren, er Gud. Han är nådig och barmhärtig, sen till vrede och rik på kärlek, Han ångrar det onda Han hotat med. Kanske ändrar Han sig och låter välsignelsen vara kvar, till matoffer och dryckesoffer åt Herren, er Gud.
 Stöt i horn på Sion! Påbjud en fasta! Kungör en högtidssamling! Kalla på folket, påbjud en helig sammankomst! Kalla på de gamla och samla barnen, också dem som ännu får bröstet. Må brudgummen lämna sin kammare och bruden sitt gemak. Mellan förhuset och altaret skall prästerna gråta, skall Herrens tjänare ropa: ”Herre, skona Ditt folk, lämna inte de Dina att skymfas så att de blir till en visa bland folken. Varför skall hedningarna få säga: ”Var är deras Gud?”
 Då greps Herren av lidelse för sitt land och av medömkan med sitt folk. Och Her ren svarade sitt folk: Jag skall ge er säd och vin och olja, så mycket ni behöver. Aldrig mer skall jag tillåta att ni blir skymfade bland folken. 




Epistel: Apostlagärningarna 13:1-3  
I församlingen i Antiochia fanns dessa profeter och lärare: Barnabas, Symeon som kallades Niger, Lucius från Kyrene, Manaen, som var uppfostrad tillsammans med tetrarken Herodes, samt Saul. Medan de en gång höll gudstjänst och fastade sade den Helige Ande till dem: ”Avdela Barnabas och Saul för den uppgift som jag har kallat dem till.” 
Efter fasta och bön lade de sina händer på dem och skickade iväg dem. 




Evangelium: Mark 2:18-20  
Johannes lärjungar och fariseerna fastade. Då kom några och frågade Jesus: ”Varför fastar Johannes lärjungar och fariseernas, men inte Dina lärjungar?” Jesus svarade: ”Inte kan väl bröllopsgästerna fasta medan brudgummen är hos dem. Så länge de har brudgummen hos sig kan de inte fasta. Men det skall komma en tid då brudgummen tas ifrån dem, och när den dagen är inne kommer de att fasta.” 








Årgång 3




Gammaltestamentlig text: Manasses bön 11-15  
Nu böjer jag knä i mitt hjärta och ber Dig att visa Din mildhet. Jag har syndat, Herre, syndat, och jag vet vad jag har brutit. Jag bönfaller och ber Dig: förlåt mig, Herre, förlåt mig, låt mig inte gå under genom mina lagbrott, vredgas inte för evigt, låt inte mina olyckor vara för alltid, förvisa mig inte till jordens nedersta djup; Du är ju de botfärdigas Gud, Herre. Då blir det som händer mig ett bevis för Din godhet, ty i Din stora nåd räddar Du mig fast jag är ovärdig, och jag skall prisa Dig så länge jag lever. Dig lovsjunger hela den himmelska hären, och Din är äran i evighet. Amen.




Epistel: Andra Korinthierbrevet 7:8-13  
Även om jag gjorde er bedrövade med mitt brev, så ångrar jag det inte. Först ångrade jag det kanske, jag inser ju att brevet bedrövade er, åtminstone för en tid. Men nu gläder jag mig, inte över att ni blev bedrövade utan över att sorgen ledde till omvändelse. Ni blev ju bedrövade på det sätt som Gud vill och har därför inte lidit någon skada genom mig. En sorg efter Guds vilja leder till en omvändelse som ger frälsning och som ingen behöver ångra, medan världens sätt att sörja leder till död. Just detta att ni kom att känna en sorg efter Guds vilja – vilken hängivenhet har det inte medfört bland er, vilka förklaringar, vilken harm, vilken oro, vilken längtan, vilken iver, vilken räfst. På alla sätt har ni gjort er skuldfria i den här saken. Om jag skrev till er var det alltså inte med tanke på den som gjort orätt, inte heller med tanke på den som lidit orätt, utan för att ni själva inför Gud skulle se med vilken iver ni sluter upp bakom mig. Detta har tröstat mig.




Evangelium: Lukas 5:33-39  
De sade till Honom: ”Johannes lärjungar fastar ofta och ber, och det gör också fariseernas, men Dina, de äter och dricker.” Jesus svarade: ”Inte kan ni väl få bröllopsgästerna att fasta så länge brudgummen är hos dem? Men det skall komma en tid då brudgummen tas ifrån dem, och när den tiden är inne kommer de att fasta.” 
Han gav dem också en liknelse: ”Ingen river ut en bit ur ett nytt plagg och sätter den på ett gammalt. För dels rivs då det nya sönder, och dels passar inte lappen från det nya på det gamla. Ingen häller nytt vin i gamla vinsäckar, för då sprängs säckarna av det nya vinet, och vinet rinner ut och säckarna blir förstörda. Nej, nytt vin skall hällas i nya säckar. Ingen som har druckit gammalt vin vill ha av det nya; han tycker det gamla är bättre.”
 




Psaltarpsalm: Psaltaren 32:1-5     
Lycklig den vars brott har förlåtits och vars synd har plånats ut! 
Lycklig den vars skuld har avskrivits av Herren och vars sinne är utan svek! 
Så länge jag teg tynade jag bort. Jag jämrade mig dagen lång, 
dag och natt låg Din hand tung på mig, jag blev som en åker i sommarens torka. 
Då erkände jag min synd för Dig, jag dolde inte min skuld.
Jag sade: Jag vill bekänna mina brott för Herren. Och Du förlät min synd och skuld.
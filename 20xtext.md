Fastlagssöndagen




”Kärlekens väg”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som i Din oändliga kärlek blev som en av oss, möt oss med Din barmhärtighet. Herre, förbarma Dig
Förs        Herre, förbarma Dig
Präst        Kristus, Du som i Din oändliga kärlek var lydig intill döden på korset, hjälp oss att leva i Din efterföljd. Kristus, förbarma Dig
Förs        Kristus, förbarma Dig
Präst        Herre, Du som i Din oändliga kärlek ständigt ber för oss, ge oss del i Ditt rike. Herre, förbarma Dig
Förs        Herre, förbarma Dig




Kollektbön
Herre vår Gud, Du som för vår skull lät Din Son gå offrets väg, 
ingjut Din kärlek i våra hjärtan, 
så att vi följer Honom och frälsta från syndens nöd får leva i Dig för evigt. 
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herren är nära de förtvivlade * de modlösa hjälper Han
Den rättfärdige drabbas av mycket ont * men Herren räddar Honom från allt ont 




Inledningen i förbönen
Himmelske Fader, Du som så älskade världen att Du gav den Din ende Son för att världen skulle räddas genom Honom, i Hans namn kommer vi till Dig och ber. Herre, hör vår bön




Slutbön i Ordets gudstjänst
Herre, himmelske Fader, Du som uppenbarat Din kärlek till oss genom Din Son Jesus Kristus, låt Hans kärlek växa i världen och förvandla den att bli alltmer präg lad av Dig och därmed alltmer gudomlig och helig. 
Genom Din Son Jesus Kristus, vår Herre.




Bön efter kommunionen
Himmelske Fader, Du som med Livets bröd och Välsignelsens kalk ger oss del av det som Din Son Jesus Kristus gjort för oss, ge oss kraft att vandra kärlekens väg tillsammans med Honomända fram till den eviga härligheten hos Dig.
Genom Honom, Jesus Kristus, vår Herre.
________________
Årgång 1




Gammaltestamentlig text: Jesaja 52:13-15 
Så säger Herren Gud: Min tjänare skall ha framgång, han skall bli upphöjd, mäk tig och ärad. Många förfärades över honom, så vanställt var hans yttre, så föga mänskligt hans utseende. Men nu får han många folk att häpna, och kungar för stummas inför honom, ty de ser något de aldrig hört talas om, bevittnar något de aldrig anat. 




Epistel: Första Korinthierbrevet 13
Om jag talar både människors och änglars språk, men saknar kärlek, är jag bara ekande brons, en skrällande cymbal. Och om jag har profetisk gåva och känner alla hemligheterna och har hela kunskapen, och om jag har all tro så att jag kan flytta berg, men saknar kärlek, är jag ingenting. Och om jag delar ut allt jag äger och om jag låter bränna mig på bål, men saknar kärlek, har jag ingenting vunnit. 
Kärleken är tålmodig och god. Kärleken är inte stridslysten, inte skrytsam och inte uppblåst. Den är inte utmanande, inte självisk, den brusar inte upp, den vill ingen något ont. Den finner inte glädje i orätten men gläds med sanningen. Allt bär den, allt tror den, allt hoppas den, allt uthärdar den. 
Kärleken upphör aldrig. Den profetiska gåvan, den skall förgå. Tungotalet, det skall tystna. Kunskapen, den skall förgå. Ty vår kunskap är begränsad, och den profetiska gåvan är begränsad. Men när det fullkomliga kommer skall det begränsade förgå. 
När jag var barn talade jag som ett barn, förstod som ett barn och tänkte som ett barn. Men sedan jag blev vuxen har jag lagt bort det barnsliga. Ännu ser vi en gåtfull spegelbild; då skall vi se ansikte mot ansikte. Ännu är min kunskap begränsad; då skall den bli fullständig som Guds kunskap om mig. 
Men nu består tro, hopp och kärlek, dessa tre, och störst av dem är kärleken.




Evangelium: Lukas 18:31-43 
Jesus samlade de tolv omkring sig och sade till dem: ”Vi går nu upp till Jerusalem, och allt som profeterna har skrivit om Människosonen skall gå i uppfyllelse. Han skall utlämnas åt hedningarna, de skall håna och skymfa Honom och spotta på Honom, och de skall prygla Honom och döda Honom, och på den tredje dagen skall Han uppstå.” Av detta begrep lärjungarna ingenting. Vad Han menade var fördolt för dem, och de kunde inte förstå vad Han sade. 
När Jesus närmade sig Jeriko satt där en blind vid vägkanten och tiggde. Han hörde en folkhop komma på vägen och frågade vad som stod på. Man talade om för honom att Jesus från Nasaret gick förbi, och då ropade han: ”Jesus, Davids son, förbarma Dig över mig.” De som gick främst sade åt honom att vara tyst, men han ropade ännu högre: ”Davids son, förbarma Dig över mig.” Jesus stannade och sade till dem att leda fram honom, och då mannen kom närmare frågade Jesus: ”Vad vill du att jag skall göra för dig?” Han svarade: ”Herre, gör så att jag kan se igen.”  Jesus sade: ”Du kan se igen. Din tro har hjälpt dig.” Genast kunde han se, och han följde med Jesus och prisade Gud. Och allt folket som såg det sjöng Guds lov.








Årgång 2




Gammaltestamentlig text: Ester 4:12-17
När Mordokaj fick höra vad Ester sagt lät han svara henne: ”Tro inte att du ensam bland alla judar skall komma undan bara därför att du bor i kungens hus. Tiger du i detta ögonblick kommer befrielse och räddning för judarna från något annat håll, men du och din fars familj skall gå under. Kanske var det för en stund som denna du blev drottning.” 
Då sände Ester detta svar till Mordokaj: ”Samla genast alla judar som finns i Susa och håll fasta för min skull. Ni skall inte äta eller dricka på tre dygn, varken dag eller natt. Jag och mina tjänsteflickor skall fasta på samma sätt. Sedan går jag till kungen, trots att det är mot lagen. Är jag förlorad, så är jag förlorad.” 
Mordokaj gav sig iväg och gjorde precis som Ester hade sagt till honom.




Epistel: Första Timetheosbrevet 2:4-6
Gud vår Frälsare vill att alla människor skall räddas och komma till insikt om sanningen. Gud är en, och en är förmedlaren mellan Gud och människor, människan Kristus Jesus, som gav sig själv till lösen för alla.




Evangelium: Johannes 12:20-33 
Bland dem som kommit upp till högtiden för att tillbe Gud fanns några greker. De sökte upp Filippos, han som var från Betsaida i Galileen, och sade: ”Herre, vi vill gärna se Jesus.” Filippos gick och talade om det för Andreas, och Andreas och han gick och talade om det för Jesus. Och Jesus svarade dem: ”Stunden har kommit då Människosonen skall förhärligas. Sannerligen, jag säger er: om vetekornet inte faller i jorden och dör förblir det ett ensamt korn. Men om det dör ger det rik skörd. Den som älskar sitt liv förlorar det, men den som här i världen hatar sitt liv, han skall rädda det till ett evigt liv. Om någon vill tjäna mig skall han följa mig, och där jag är kommer också min tjänare att vara. Om någon tjänar mig skall Fadern ära honom. 
Nu är min själ fylld av oro. Skall jag be: Fader, rädda mig undan denna stund? Nej, det är just för denna stund jag har kommit. Fader, förhärliga Ditt namn.” Då hördes en röst från himlen: ”Jag har förhärligat det och skall förhärliga det på nytt.” Folket som stod där och hörde detta sade att det var åskan, men några sade att det var en ängel som hade talat till Honom. Jesus sade: ”Det var inte för min skull som rösten hördes, utan för er skull. Nu faller domen över denna världen, nu skall denna världens härskare fördrivas. Och när jag blir upphöjd från jorden skall jag dra alla till mig.” Detta sade Han för att ange på vilket sätt Han skulle dö. 








Årgång 3
Gammaltestamentlig text: Höga Visan 8:6-7
Stark som döden är kärleken, lidelsen obeveklig som graven. Dess pilar är flammande eld, en ljungande låga. Mäktiga vatten kan inte släcka kärleken, floder kan inte svepa bort den. Om en man gav allt han ägde för kärleken, vem skulle ringakta honom?




Epistel: Andra Korinthierbrevet 5:14-21
Kristi kärlek lämnar mig inget val, ty jag har förstått att om en har dött för alla, då har alla dött. Och Han har dött för alla, för att de som lever inte mer skall leva för sin egen skull utan för Honom som dog och uppväcktes för dem. 
Därför bedömer jag inte längre någon på människors vis. Och om jag också har uppfattat Kristus på det sättet, så gör jag det inte nu längre. Den som är i Kristus är alltså en ny skapelse, det gamla är förbi, något nytt har kommit. Allt detta har sitt upphov i Gud, som har försonat oss med sig genom Kristus och ställt mig i försoningens tjänst. Ty Gud försonade hela världen med sig genom Kristus: Han ställde inte människorna till svars för deras överträdelser, och Han anförtrodde mig budskapet om denna försoning. Jag är alltså Kristi sändebud, och Gud manar er genom mig. Jag ber er på Kristi vägnar: låt försona er med Gud. Han som inte visste vad synd var, Honom gjorde Gud till ett med synden för vår skull, för att vi genom Honom skulle bli till ett med Guds rättfärdighet.


Evangelium: Markus 10:32-45 
Jesus och Hans lärjungar var nu på väg upp mot Jerusalem, och Jesus gick först. De var fyllda av bävan, och de andra som följde med var rädda. Då samlade Han de tolv och talade om för dem vad som skulle hända med Honom: ”Vi går nu upp till Jerusalem. Människosonen skall utlämnas åt översteprästerna och de skriftlärda, och de skall döma Honom till döden och utlämna Honom åt hedningarna, som skall göra narr av Honom och spotta på Honom, Prygla honom och döda Honom, och efter tre dagar skall Han uppstå.” 
Jakob och Johannes, Sebedaios söner, gick fram till Honom och sade: ”Mästare, vi vill be Dig om en sak.” – ”Vad vill ni att jag skall göra för er?” frågade Han. De svarade: ”Låt oss få sitta bredvid Dig i Din härlighet, den ene till höger och den andre till vänster.” Jesus sade: ”Ni vet inte vad ni ber om. Kan ni dricka den bägare som jag dricker eller döpas med det dop som jag döps med?” De svarade: ”Ja, det kan vi.” Jesus sade: ”Den bägare som jag dricker skall ni få dricka, och det dop som jag döps med skall ni döpas med. Men platserna till höger och vänster om mig kan jag bara ge dem som har bestämts därtill.” 
När de andra tio hörde detta blev de förargade på Jakob och Johannes. Jesus kallade till sig dem och sade: ”Ni vet att de som räknas som härskare är herrar över sina folk och att furstarna har makten över folken. Men så är det inte hos er. Den som vill vara stor bland er skall vara de andras tjänare, och den som vill vara den förste bland er skall vara allas slav. Människosonen har inte kommit för att bli tjänad utan för att tjäna och ge sitt liv till lösen för många.” 








Psaltarpsalm: Psaltaren 86:5-11
Herre, Du är god, Du förlåter, rik på kärlek till alla som åkallar Dig. 
Herre, lyssna till min bön, hör mig när jag ber. 
I nödens stund ropar jag till Dig, och Du svarar mig. 
Herre, bland gudarna är ingen som Du, inga gärningar är som Dina. 
Alla de folk Du har skapat skall komma och tillbe inför Dig, Herre, och de skall ära Ditt namn. 
Ty Du är stor, Du gör under, Du ensam är Gud.
Visa mig, Herre, Din väg, så att jag kan vandra i Din sanning.
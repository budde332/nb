Åttonde söndagen efter Trefaldighet




”Andlig klarsyn”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som har uppenbarat Din Faders hemligheter, ge oss tro och vishet. Herre, förbarma Dig
Förs        Herre, förbarma Dig
Präst        Kristus, Du som är vår frälsnings klippa och vår framtids hopp, låt vår tro vara stadigt grundad på Dig. Kristus, förbarma Dig
Förs        Kristus, förbarma Dig
Präst        Herre, Du som en gång ska komma tillbaka och fullkomna Ditt rike, låt oss leva till Din ära. Herre, förbarma Dig
Förs        Herre, förbarma Dig




Kollektbön
Herre vår Gud, Du som genom Din Ande upplyser våra hjärtan, 
led oss på vår väg genom livet, 
så att vi alltid tänker och handlar rätt och lever efter Din vilja.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Försångare        Led mig i Din sanning, lär míg, Du som är min Gud, min räddare, * ständigt hoppas jag på Dig.
Försångare        Allt vad Herren gör är nåd och trofasthet * mot dem som håller Hans förbund och Hans bud.




Inledningen i förbönen
Himmelske Fader, Du som genom Din Son har uppenbarat det vi behöver veta både om kristenlivet här på jorden och om vår eviga frälsning, i Hans namn kom mer vi till Dig och ber: 




Slutbön i Ordets gudstjänst
Evige Gud, Du som ger allt slags liv och uppehåller allt levande, ge oss nåd att alltid sträva efter det som tjänar vår och världens frälsning. 
Genom Jesus Kristus, Din Son, vår Herre.




Bön efter kommunionen
Lovad vare Du, himmelske Fader, som i Din barmhärtighet vill leda oss genom livet, hjälp oss, som genom detta sakrament blivit delaktiga i Din Sons eviga liv, att alltid sätta vår tillit till Dig och att med förtröstan se fram mot det fullkomliga livet i Din himmel. Genom Din Son Jesus Kristus, vår Herre.




________________
Årgång 1




Gammaltestamentlig text: Mika 3:5-8
Så säger Herren om profeterna som leder mitt folk vilse: De lovar fred och lycka bara de får något att tugga men förklarar krig mot alla som inte stoppar något i gapet på dem. Därför: Natt över er – och inga syner! Mörker – och inga spådomar! Solen skall gå ner för profeterna, dagen bli svart omkring dem. Siarna får stå med skam, spåmännen blygas, alla måste dölja skägget, ty Gud svarar inte. Men mig har Herrens ande fyllt med kraft, med rättfärdighet och mod: jag kan visa Jakob hans brott, visa Israel hans synd.




Epistel: Första Johannesbrevet 4:1-6 
Mina kära, sätt inte tro till alla andar utan pröva om de kommer från Gud, ty många falska profeter har gått ut i världen. Så kan ni se vilken ande som är Guds: varje ande som erkänner att Jesus Kristus har kommit i mänsklig gestalt är från Gud, men den ande som förnekar Jesus är inte från Gud. Det är Antikrists ande, som ni har hört skall komma och som redan nu är i världen. Men ni, mina barn, är från Gud, och ni har besegrat de falska profeterna, ty Han som är i er är större än han som är i världen. De kommer från världen, och därför talar de som världen, och världen lyssnar på dem. Men vi kommer från Gud. Den som känner Gud, han lyssnar på oss; den som inte kommer från Gud, han lyssnar inte på oss. Så kan vi skilja mellan sanningens ande och villfarelsens ande. 




Evangelium: Matt 7:15-21 
Jesus sade: ”Akta er för de falska profeterna, som kommer till er förklädda till får men i sitt inre är rovlystna vargar. På deras frukt skall ni känna igen dem. Plockar man kanske druvor på törnen eller fikon på tistlar? Så bär varje gott träd bra frukt, men ett uselt träd bär dålig frukt. Ett gott träd kan inte bära dålig frukt, inte heller kan ett uselt träd bära bra frukt. Varje träd som inte bär bra frukt huggs ner och kastas i elden. På deras frukt skall ni alltså känna igen dem. 
Inte alla som säger 'Herre, herre' till mig skall komma in i himmelriket, utan bara de som gör min himmelske faders vilja.”




Årgång 2




Gammaltestamentlig text: Ordspråksboken 7:1-3
Håll fast vid mina ord och bevara mina bud inom dig. Håll mina bud så får du leva, bevara min lära som din ögonsten. Bind dem om dina fingrar, skriv dem på ditt hjärtas tavla. 




Epistel: Första Korinthierbrevet 3:10-15
Tack vare den nåd Gud har gett mig har jag som en klok byggmästare lagt en grund som någon annan bygger vidare på. Men var och en måste tänka på hur han bygger. Ingen kan lägga en annan grund än den som redan finns, och den är Jesus Kristus. På den grunden kan man bygga med guld, silver eller ädelstenar, trä, gräs eller halm, och det skall visa sig hur var och en har byggt. Den dagen skall avslöja det, ty den kommer med eld, och elden skall pröva vad vars och ens arbete är värt. Den vars byggnad består skall få lön. Den vars verk brinner ner skall bli utan. Själv skall han dock räddas, men som ur eld. 




Evangelium: Matteus 7:22-29
Jesus sade: ”På den dagen skall många säga till mig: 'Herre, herre, har vi inte pro feterat i ditt namn och drivit ut demoner i ditt namn och gjort många underverk i ditt namn?' Då skall jag säga dem som det är: 'Jag känner er inte. Försvinn härifrån, ni ondskans hantlangare!' Den som hör dessa mina ord och handlar efter dem är som en klok man som byggde sitt hus på berggrund. Regnet öste ner, floden kom, vindarna blåste och kastade sig mot huset, men det rasade inte, eftersom det var byggt på berggrund. Och den som hör dessa mina ord men inte handlar efter dem är som en dåre som byggde sitt hus på sand. Regnet öste ner, floden kom, vindarna blåste och störtade sig mot hans hus, och det rasade och raset blev stort.” 
När Jesus hade avslutat detta tal var folket överväldigat av Hans under visning, för Han undervisade med makt och inte som deras skriftlärda.




Årgång 3




Gammaltestamentlig text: Jeremia 7:1-7 
Detta ord kom till Jeremia från Herren: Ställ dig i porten till Herrens hus. Där skall du ropa ut detta budskap: Hör Herrens ord alla från Juda som går in genom dessa portar för att tillbe Herren! Så säger Herren Sebaot, Israels Gud: Ändra era liv och era gärningar, så skall jag bo bland er på denna plats. Lita inte på lögner som ”Här är Herrens tempel, Herrens tempel, Herrens tempel.” Men om ni verkligen ändrar era liv och era gärningar, om ni handlar rätt mot varandra, om ni inte förtrycker invandraren, den faderlöse och änkan, inte låter oskyldigt blod flyta på denna plats och inte skadar er själva genom att följa andra gudar, då skall jag bo bland er på denna plats, i det land som jag gav åt era fäder från urminnes tid och för all framtid. 




Epistel: Romarbrevet 8:14-17 
Alla som leds av ande från Gud är Guds söner. Ni har inte fått en ande som gör er till slavar så att ni måste leva i fruktan igen; ni har fått en ande som ger söners rätt så att vi kan ropa: ”Abba! Fader!” Anden själv vittnar tillsammans med vår ande om att vi är Guds barn. Men är vi barn, då är vi också arvingar, Guds arvingar och Kristi medarvingar, om vi delar Hans lidande för att också få dela Hans härlighet. 




Evangelium: Matteus 7:13-14 
Jesus sade: ”Gå in genom den trånga porten. Ty den port är vid och den väg är bred som leder till fördärvet, och det är många som går in genom den. Men den port är trång och den väg är smal som leder till livet, och det är få som finner den.” 




Psaltarpsalm: Psaltaren 119:30-35
Sanningens väg har jag valt, Dina lagar har jag för ögonen. 
Jag håller mig till Dina lagbud, svik mig inte, o Herre. 
Jag löper den väg Dina bud visar, ty Du har vidgat min insikt.
Visa mig, Herre, Dina stadgars väg, och jag skall följa den till slutet. 
Ge mig förstånd att lyda Din lag, att hålla den helt och fullt. 
Led min vandring efter Dina bud, den stigen går jag med glädje.
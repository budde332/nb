Tredje söndagen i Fastan




”Kampen mot ondskan”




Kyrielitania
Präst        Helige Herre Gud, helige starke Gud, helige barmhärtige Frälsare, Du evige Gud,
Förs        Förbarma Dig över oss
Präst        Herre, Du som är starkare än ondskans alla andemakter, upplys världens mörker med Ditt ljus. Herre, förbarma Dig
Förs        Herre, förbarma Dig
Präst        Kristus, Du som burit världens skuld och nöd upp på korset, ge oss hopp och styrka. Kristus, förbarma Dig
Förs        Kristus, förbarma Dig
Präst        Herre, Du som segrat över döden, fyll oss med vissheten om Din seger. Herre, förbarma Dig
Förs        Herre, förbarma Dig




Kollektbön
Allsmäktige Gud, Du som har all makt i himlen och på jorden,
hör våra böner och var vårt beskydd,
så att vi, frälsta från mörkrets välde, kan vandra som ljusets barn.
Genom Din Son Jesus Kristus, vår Herre.




Psaltarversikel, verserna. Antifon föregår, ingår mellan verserna och avslutar.
Herren är mitt ljus och min räddning * vem skulle jag frukta?
Jag vill offra i Hans tält, offra med segerjubel * jag vill sjunga och spela till Herrens ära




Inledningen i förbönen
Himmelske Fader, Du som utgav Din Son ända till döden för att så upphöja Honom och genom Honom ge oss och världen seger över ondska och död,
i Hans namn kommer vi till Dig och ber.




Slutbön i Ordets gudstjänst
Himmelske Fader, Du som lät Din Son strida för oss, lär oss att hålla oss till Honom och att vandra i Hans ljus. Genom Honom, Jesus Kristus, vår Herre.




Bön efter kommunionen
Herre, vår Gud, låt Ordet och sakramentet, som vi har tagit emot, driva bort all ondska. Fyll vår svaghet med Din kraft. Låt den bära god frukt i våra liv. 
Ge oss en gång del i Ditt himmelska rike.
Genom Din Son, Jesus Kristus, vår Herre.
________________






Årgång 1




Gammaltestamentlig text: Första Samuelsboken 17:40-50
David tog sin käpp, valde ut fem släta stenar i bäcken och stoppade dem i sin herde väska, sin ränsel.
Med slungan i handen gick han emot filistén. Filistén kom allt närmare med sköld bära ren framför sig. När filistén fick syn på David fnös han föraktfullt åt honom – det var ju bara en ung pojke, ljushyllt och vacker. ”Tror du jag är en hund, eftersom du kommer emot mig med käppar?” frågade han. Så nedkallade filistén sina gudars förbannelse över David. ”Kom hit”, ropade han, ”så skall jag ge din kropp åt himlens fåglar och markens djur.” David svarade: ”Du kommer emot mig med svärd och spjut och sabel. Jag går emot dig i Herren Sebaots namn, Hans som är Israels härars Gud och som du har smädat. I dag skall Herren utlämna dig åt mig, jag skall fälla dig till marken och hugga huvudet av dig. I dag skall jag ge ditt lik och de filisteiska soldaternas lik åt himlens fåglar och markens vilda djur. Så skall hela världen förstå att Israel har en Gud, och alla här skall inse att det inte är med svärd och spjut som Herren ger seger. Han råder över kriget, och Han har gett er i vårt våld.” 
När nu filistén fortsatte framåt och kom allt närmare, sprang David med snabba steg fram mot hären för att möta honom. Han stack handen i väskan och tog upp en sten, sköt i väg den med slungan och träffade filistén så att stenen trängde in i pannan och han föll framstupa på marken. Så besegrade David filistén med slunga och sten. Han dräpte filistén utan svärd.




Epistel: Efesierbrevet 5:1-9
Ta Gud till föredöme, som Hans älskade barn. Lev i kärlek, så som Kristus har älskat oss och utlämnat sig själv för vår skull som en offergåva, ett välluktande offer åt Gud. Otukt och annan orenhet eller själviskhet får det inte ens vara tal om bland er, det anstår inte de heliga. Inte heller oanständigt och tanklöst eller lättsinnigt tal – sådant passar sig inte – utan bara tacksägelse till Gud. Ni vet ju mycket väl att ingen kan få del i Kristi och Guds rike om han är otuktig eller oren eller självisk, alltså avgudadyrkare. Låt ingen lura er med tomma ord, det är sådant som drar Guds vrede över olydnadens människor. Ha därför ingenting med dem att göra. En gång var ni mörker, men i Herren har ni nu blivit ljus. Lev som ljusets barn – ljuset bär frukt överallt där det finns godhet, rättfärdighet och sanning.




Evangelium: Lukas 11:14-26
En gång drev Jesus ut en demon som var stum. När demonen for ut började den stumme tala, och folket häpnade. Men några sade: ”Det är med demonernas furste Beelsebul som Han driver ut demonerna.” 
Andra ville sätta Honom på prov och krävde att få se ett tecken från himlen. Men Han visste vad de hade i tankarna och sade: ”Varje rike som råkar i strid med sig självt blir ödelagt, och hus faller över hus. Och om nu Satan råkar i strid med sig själv, hur skall hans rike då kunna bestå? Ni säger ju att det är med Beelsebul som jag driver ut demonerna. Men om jag driver ut demonerna med Beelsebul, med vems hjälp driver då era anhängare ut dem? De kommer alltså att bli er dom. Men om det är med Guds finger jag driver ut demonerna, då har Guds rike nått er. När en stark man vaktar sin gård med vapen i hand får hans ägodelar vara i fred. Men kommer det en som är ännu starkare och övermannar honom tar den mannen ifrån honom alla de vapen han litade på och fördelar bytet. Den som inte är med mig är mot mig, och den som inte samlar med mig, han skingrar. 
När den orena anden lämnar en människa vandrar den genom vattenlösa trakter och letar efter en plats att vila på. Hittar den ingen säger den: Jag vänder tillbaka till mitt hus som jag lämnade. När den så kommer och finner det städat och snyggt, går den bort och hämtar sju andar till som är värre än den själv, och de följer med in och slår sig ner där. För den människan blir slutet värre än början.” 








Årgång 2




Gammaltestamentlig text: Jesaja 59:14-17
Rätten trängs tillbaka, rättfärdigheten stannar på avstånd, ärligheten snubblar på torget, redbarheten kan inte komma fram. Ärligheten har gått förlorad, den som skyr det onda blir plundrad. Herren såg med misshag att det inte fanns någon rätt. Han såg att ingen trädde fram och häpnade över att ingen ingrep. Då gav hans styrka honom seger, hans rättfärdighet var hans stöd. Han klädde sig i rättfärdighetens harnesk och satte segerns hjälm på sitt huvud, klädde sig i hämndens dräkt och svepte sig i harmens mantel. 




Epistel: Efesierbrevet 6:10-18
Hämta nu styrka hos Herren, av Hans oerhörda kraft. Ta på er Guds rustning, så att ni kan hålla stånd mot djävulens lömska angrepp. Ty det är inte mot varelser av kött och blod vi har att kämpa utan mot härskarna, mot makterna, mot herrarna över denna mörkrets värld, mot ondskans andekrafter i himlarymderna. Ta därför på er Guds rustning, så att ni kan göra motstånd på den onda dagen och stå upprätt efter att ha fullgjort allt. Stå alltså fasta, spänn på er sanningen som bälte och klä er i rättfärdighetens pansar och sätt som skor på era fötter villigheten att gå ut med budskapet om fred. Håll ständigt trons sköld framför er, med den skall ni få den Ondes alla brinnande pilar att slockna, och grip frälsningens hjälm och Andens svärd, som är Guds ord. Gör det under åkallan och bön, och be i er ande varje stund. Därför skall ni hålla er vakna och aldrig tröttna i er bön för alla de heliga. 




Evangelium: Markus 5:24-34
Mycket folk följde efter och trängde sig inpå Honom. Där fanns en kvinna som hade lidit av blödningar i tolv år. Hon hade varit hos många läkare och fått utstå mycket. Det hade kostat henne allt hon ägde, men ingenting hade hjälpt, snarare hade hon blivit sämre. Hon hade hört vad som berättades om Jesus, och nu kom hon bakifrån i hopen och rörde vid Hans mantel, för hon tänkte att om hon bara fick röra vid Hans kläder skulle hon bli hjälpt. Och genast stannade blodflödet, och hon kände i kroppen att hon var botad från sitt onda. När Jesus märkte att det hade gått ut kraft från Honom vände Han sig om i hopen och frågade: ”Vem rörde vid mina kläder?” Lärjungarna sade: ”Du ser väl hur folk tränger på, och ändå frågar Du vem som har rört vid Dig!” Han såg sig omkring efter henne som hade gjort det. Kvinnan, som visste vad som hade hänt med henne, kom rädd och darrande fram och föll ner för Honom och talade om hur det var. Han sade till henne: ”Min dotter, din tro har hjälpt dig. Gå i frid. Du är botad från ditt onda.” 








Årgång 3




Gammaltestamentlig text: Första Kungaboken 18:26-29, 36-39
Baalsprofeterna tog den tjur de hade fått och gjorde i ordning den. Sedan åkallade de Baal oavbrutet från morgonen ända till middagstiden: ”Baal, svara oss!” Men det kom inget ljud och inget svar. Då började de hoppa kring altaret som de hade rest. Vid middagstiden hånade Elia dem. ”Ropa högre!” sade han. ”Han är ju gud, men han har väl sitt att sköta, han kan ha gått avsides eller vara ute i något ärende. Kan ske han sover och måste vakna först!” De ropade ännu högre och sargade sig med knivar och spjut som de brukade, så att blodet flöt. Hela eftermiddagen fortsatte de i profetisk extas, ända till tiden för matoffret. Men det kom inget ljud, inget svar, inget tecken. 
När tiden för matoffret var inne trädde profeten Elia fram och bad: ”Herre, Abrahams, Isaks och Israels Gud, låt det idag bli uppenbart att Du är Gud i Israel, att jag är Din tjänare och att det är på Din befallning jag har gjort allt detta. Svara mig, Herre, svara mig, så att detta folk inser att det är Du, Herre, som är Gud och att det är Du som har vänt deras hjärtan bort från Dig.” Då slog Herrens eld ner och förtärde offret och veden, stenarna och jorden och slickade upp vattnet i diket. 
Folket såg vad som hände och föll ner på sina ansikten och ropade: ”Det är Herren som är Gud, det är Herren som är Gud.” 




Epistel: Uppenbarelseboken 3:14-19
Skriv till ängeln för församlingen i Laodikeia: 
Så säger Han som är Amen, det trovärdiga och sanna vittnet, början till Guds skapelse. Jag känner dina gärningar, du är varken kall eller varm. Om du ändå vore kall eller varm! Men nu är du ljum och varken varm eller kall, och därför skall jag spy ut dig ur min mun. Du säger: jag är rik, jag har vunnit rikedom och saknar ingenting. Och du förstår inte att just du är eländig och ömkansvärd och fattig och blind och naken. Jag råder dig att hos mig köpa guld som har renats i eld så att du blir rik, och vita kläder så att du kan klä dig och dölja din skamliga nakenhet, och salva att smörja dina ögon med så att du kan se. Jag tillrättavisar och tuktar alla dem jag älskar. Visa iver och vänd om! 




Evangelium: Markusevangeliet 9:14-32
När Jesus med Petrus, Jakob och Johannes kom tillbaka till lärjungarna fann de mycket folk omkring dem och skriftlärda som diskuterade med dem. Men när folket fick se Honom greps de av bävan och skyndade fram för att hälsa Honom. Han frågade: ”Vad är det ni diskuterar?” – ”Mästare”, svarade en i mängden, ”jag har kommit till Dig med min son som har en stum ande. Var den än faller över honom kastar den omkull honom, och han tuggar fradga och skär tänder och blir stel. Jag bad Dina lärjungar driva ut den, och de kunde inte. ”Han sade: ”Detta släkte som inte vill tro! Hur länge måste jag vara hos er? Hur länge måste jag stå ut med er? För hit honom!” De kom fram med pojken, och när han fick se Jesus började anden genast slita i honom så att han föll omkull och vältrade sig på marken med fradga kring munnen. Jesus frågade hans far: ”Hur länge har det varit så här med honom?” Fadern svarade: ”Sedan han var liten, och ofta har anden kastat honom både i eld och i vatten för att ta livet av honom. Men förbarma Dig över oss och hjälp oss, om Du kan.” Jesus sade: ”Om jag kan? Allt är möjligt för den som tror.” Då ropade pojkens far: ”Jag tror. Hjälp min otro!” När Jesus såg att folk strömmade till sade Han strängt till den orena anden: ”Du stumma och döva ande, jag befaller dig: far ut ur honom och kom aldrig mer tillbaka.” Den gav till ett skrik och ryckte och slet i pojken och for så ut ur honom. Och pojken låg där så livlös att alla sade att han var död. Men Jesus tog hans hand och reste honom upp, och han steg upp. När Jesus hade kommit hem och lärjungarna var ensamma med Honom frågade de: ”Varför kunde inte vi driva ut den?” Han svarade: ”Den sorten kan bara drivas ut med bön.” 
Sedan gick de därifrån och vandrade genom Galileen. Han ville inte att det skulle bli känt eftersom Han höll på att undervisa sina lärjungar. Han sade: ”Människosonen skall överlämnas i människors händer, och de kommer att döda Honom, och tre dagar efter sin död skall Han uppstå.” Men de förstod inte vad Han menade och vågade inte fråga. 








Psaltarpsalm: 25:12-22
Var och en som fruktar Herren får veta vilken väg han skall välja. 
Själv får han leva i ro, och hans barn skall ta landet i arv. 
De som fruktar Herren blir Hans förtrogna, Hans förbund skall ge dem insikt.
Min blick är ständigt fäst på Herren, det är Han som löser min fot ur snaran. 
Vänd Dig till mig, var barmhärtig, ty jag är ensam och betryckt. 
Lindra mitt hjärtas plåga, för mig ut ur mitt trångmål. 
Tänk på mitt lidande och mitt betryck och förlåt mig alla mina synder. 
Se på mina fiender – så många de är, så hätska i sitt hat! 
Rädda mitt liv, befria mig, svik mig inte, jag flyr till Dig. 
Låt oskuld och redlighet bevara mig, ty jag hoppas på Dig. 
O Gud, befria Israel från all dess nöd!